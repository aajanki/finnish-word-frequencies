{"text": "Lukufiilis | Lahden ja Heinolan säbäpoika\nLahden ja Heinolan säbäpoika\nVeeti Wright, Salinkallion yläkoulu, 19. toukokuuta 2014\nKalle Veirto: Säbätalvi (Karisto 2014)\nKaikki lähti alamäkeen yhdestä suudelmasta. Einari Tallimäki oli möhlinyt Springtime Grand Openingissa eli kevätkauden avajaisissa. Kun Einari tanssi parhaan kaverinsa Marcuksen tyttöystävän Evitan kanssa, hän huomasi suutelevansa Evitaa huulille. Evita vastasi suutelemalla takaisin. Siitä kaikki alkoi. Seurasi kohtalokas onnettomuus, joka muutti kaikkien elämän.\nSäbätalvi kertoo 19-vuotiaan Einari Tallimäen vuodesta Lahdessa ja Heinolassa. Einari muuttaa Heinolaan aloittamaan uutta uraa Ruotsalaisessa Yläpesässä. Heinolassa häntä odottavat uudet kaverit, uusi tyttöystävä ja uusi joukkue. Heinolaa Einari ei tunne lähes ollenkaan, mutta sopeutuu yllättävän nopeasti. Hän kasvaa siellä henkisesti ja fyysisesti.\nEinarin luonne on, kuten kirjassa kerrotaan: jäämiesmäinen. Jos hänelle naljaillaan, niin hän ei reagoi raivostumalla tai muutenkaan kuittailemalla. Hän vain pysyy hiljaa kuin jäämies. Tämä taktiikka saa yleensä vastustajan hermostumaan enemmän, kunnes vastustajalta tulee kohtalokas virhe. Heinolassa Einari oppii vastuuta elämästä ja perheestä, ja muuttuu huomattavasti tarinan alkuun verrattuna.\nLukukokemuksena kirja oli hyvä. Kirjassa oli sopivasti toimintaa ja sitä oli mukava lukea. Tekstikoko on sopivaa ja helppolukuista. Jos Säbätalvesta tulisi jatko-osa, niin lukisin sen mielelläni. Tämä, kuten moni muukin Kalle Veirton kirjoista, kertoo lahtelaisesta tai Lahden seudun ihmisistä.", "timestamp": "2019-01-23T03:54:58Z", "url": "https://lukufiilis.fi/lue-pois/2809/"}