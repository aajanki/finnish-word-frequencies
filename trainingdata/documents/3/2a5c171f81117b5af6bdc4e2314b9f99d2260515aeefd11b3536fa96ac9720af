{"text": "Naisten Korisliigan viime vuosien menestysjoukkue talousongelmissa, julkaisi hätähuudon – seuran pelastustoimet ovat vielä auki | Yle Urheilu | yle.fi\n13.8.2019 klo 08.15\nHyvinkää Ponteva juhli keväällä 2017 Suomen mestaruutta. Neljän viime kauden aikana joukkue on ollut myös kaksi kertaa SM-pronssilla ja kerran SM-hopealla.Ville Vuorinen/Lehtikuva\nNaisten Korisliigan viime vuosien menestysjoukkue Hyvinkään Ponteva on talousongelmissa ja pyytää apua tilanteeseensa. Seura julkaisi hätähuutonsa perjantaina Facebook-sivuillaan ja verkkosivuillaan (siirryt toiseen palveluun). Talousvaikeuksista uutisoi ensimmäisenä Aamuposti. (siirryt toiseen palveluun)\nSeuran mukaan merkittävät tulot, kuten sponsoritulot ja lipunmyynti, jäivät viime kaudella odotettua pienemmiksi. Samaan aikaan kulut kasvoivat ennakoitua kovemmiksi.\nHyvinkään Ponteva oli naisten Korisliigassa vuodenvaihteessa sarjakärjessä, mutta oli kokenut takaiskuja. Joukkueen avainpelaajista Henna Salomaa ja Saara Wahlgren loukkaantuivat ja joutuivat jättämään kauden kesken. Lisäksi amerikkalaisvahvistus Alexis Montgomery oli kaksi kuukautta sivussa. Vuoden vaihteessa tilalle hankittiin yksi amerikkalaisvahvistus lisää eli Jessica January.\nHyvinkään Pontevan puheenjohtaja Irma Pahlman korostaa, että ratkaisuja tehtiin hetkessä. Vaakakupissa painoi juuri sijoitus liigakärjessä.\n– Onko liigakärjessä mahdollisuutta sanoa, että pelit ovat oikeastaan tässä? Sitä ratkaisua meidän yleisökään ei olisi ymmärtänyt, Pahlman sanoi.\n– Olimme sarjajohtaja ja mietimme, miten menemme eteenpäin. Vaihtoehtoina olisi ollut pelata seuraavat pelit meidän junioreillamme tai hankkia lisävahvistusta rahalla. Hallitus päätti siinä vaiheessa, että vahvistamme joukkoja.\nTilannetta oli rasittanut myös viime kausien vaikea taloustilanne. Hyvinkään Ponteva on siis jo useamman kerran suomalaisessa urheilussa nähdyssä tilanteessa. Menot kasvoivat huomattavasti suuremmiksi kuin tulot.\nHyPo oli kauden päätteeksi neljättä kertaa SM-mitaleilla, kun pronssiottelussa kaatui Kouvottaret selvin numeroin. Mutta kevään 2017 mestarin oli jälleen tänä keväänä tarkoitus ottaa SM-kultamitalit. Välierissä Lappeenrannan Catz oli kuitenkin runkosarjan ykköstä vahvempi puhtaasti voitoin 3–0.\n– Meillä oli kokoonpanossamme huippupelaaja Taru Tuukkanen. Amerikkalaisvahvistus Randi Brown oli pelannut hyvin. Kun January tuli mukaan, minusta meillä oli hyvät mahdollisuudet, Pahlman perustelee riskin ottamista.\nFinaaleista putoaminen oli merkittävä lovi taloustilanteeseen. Runkosarjan ykkösenä HyPo olisi saanut kotikentälleen Martinhalliin vähintään kaksi finaalia. Pahlmanin arvion mukaan jokainen kotona pelattu finaaliottelu olisi tuonut seuran kassaan 10 000 – 15 000 euroa. Toki se olisi vaatinut reilut 1000 katsojaa vetävän Martinhallista täyttymistä, kuten mestaruuteen päättyneissä finaaleissa keväällä 2017.\nKahden finaalipelin lipputulot olisivat parhaimmillaan olleet tässä tapauksessa Pahlmanin mukaan 30 000 euroa riippuen kausikorttilaisten määrästä hallissa.\nOlisitteko olleet nyt kuivilla, jos olisitte päässeet finaaleihin?\n– Uskaltaisin sanoa, että tilanne olisi merkittävästi parempi, Pahlman muotoilee ja lisää, että seuran taloudellinen tilanne on ollut jo vuosia vaikea.\nHyvinkään Pontevassa oli viime kaudella hieman vajaat 300 lisenssipelaajaa.\n– Menot ovat kohtuullisen suuret. Tuloina meillä on sponsorituloja. Ne riippuvat meidän sponsorien omasta\ntilanteesta. Sitten meillä on kausimaksut. Niissäkin toteutuma saattaa tuoda yllätyksiä budjettiin, Pahlman sanoo.\nTappiot kerrotaan ensiksi seuran ihmisille\nPahlmanin mukaan toukokuun 31. päivä päättynyt tilikausi tulee olemaan tappiollinen. Tilikausi on Hyvinkään Pontevalla normaalia pidempi, sillä se alkoi jo 1. tammikuuta 2018. Syynä on siirtymä normaalista kalenterivuodesta enemmän koripallokauden kaltaiseen tilikauteen. Suurimmalla osalla pääsarjaseuroista tilikausi on koripallokauden kaltainen.\nPahlman ei halua kommentoida tappion määrää, koska haluaa kertoa Pontevan taloustilanteesta ensiksi tarkemmin seuran jäsenille sisäisessä infossa torstaina.\n– Minusta on hyvä, että tappioista ei lueta mediasta. Seuran ihmiset ja juniorien vanhemmat kuulevat asiasta torstaina ensin, vuoden 2018 alussa puheenjohtajaksi tullut Pahlman toteaa.\nIrma Pahlman on varatuomari ja oikeustieteen tohtori.Yle\nVelkojia on useampia, joista Pahlman myöntää Hyvinkään kaupungin olevan suurin. Hyvinkään kaupunki perii vuokraa esimerkiksi harjoitusvuoroista. Pahlman (sd.) on tilanteessa kaksoisroolissa, sillä hän on myös Hyvinkään kaupunginvaltuuston puheenjohtaja.\n– Roolini ei ole helppo. Seuran puheenjohtajuus on vapaa-ajan harrastukseni, kuten myös luottamustoimet. Jos koen ristiriitaa, minun pitää tehdä vaadittavat toimet, Pahlman muotoilee.\n– Harkitsemme sitä, kuka neuvottelee maksusuunnitelmista. Meillä on hallituksessa henkilöitä, jotka ovat hyviä tekemään maksusuunnitelmia. Minun pitää tietää rajani maksusuunnitelmaneuvotteluihin osallistumisessa.\nKoripalloliitossa tietoa ongelmista\nKoripalloliiton kilpailujohtaja Tom Westerholm kertoo, että on ollut tietoinen Hyvinkään Pontevan talousongelmista. Hän oli keskustellut aiheesta seuran edustajien kanssa edellisen kerran viime viikolla ennen kuin seura kertoi ongelmistaan julkisesti.\n– Tällaisia ulostuloja ei koskaan toivoisi kuulevan, Westerholm sanoo.\nKoripalloliitto kertoi 19. kesäkuuta myöntäneensä (siirryt toiseen palveluun) Hyvinkään Pontevalle sarjapaikan naisten Korisliigaan ja miesten 1. divisioona B:hen. Seurojen piti lisenssikäsittelyssä toimittaa vahvistettu tilinpäätös sekä tarkastuskertomus, päättyneen pelikauden tuloslaskelma ja tase sekä selvitys joukkueen talouden rakenteesta.\nKilpailujohtaja havaitsi huolestuttavia merkkejä Hyvinkään Pontevan taloudellisessa tilanteessa, kun sarjalisenssejä käsiteltiin touko-kesäkuun taitteessa.\n– Tiettyä osviittaa asioista oli olemassa. Mutta lisenssiehtojen kaikki pykälät on tullut täytetyksi, Westerholm kertoo.\nLiiton seuroille asettamat talousraamit eivät Pontevan tapauksessa paukkuneet.\n– Sitten olisimme huolestuneita tai tulisi kyse lisenssin hylkääminen, Westerholm toteaa.\nTiettyä osviittaa asioista oli olemassa.\nTom Westerholm, Koripalloliiton kilpailujohtaja\nTaloudelliseen tilanteeseen liittyen seuran täytyy lisenssikäsittelyssä täyttää useita edellytyksiä.\nEsimerkiksi seuran oma pääoma ei saa olla negatiivinen enempää kuin 30 prosenttia seuran viimeksi vahvistetun tilinpäätöksen kokonaistuloista. Hyvinkään Pontevan tilanteessa tarkasteltiin viime kauden tuloslaskelmaa ja tasetta, koska edellinen tilinpäätös oli kirjattu vanhemmaksi kuin 31. joulukuuta 2018.\nPäättyneen pelikauden tuloslaskelma ja tase eivät saa olla myöskään kuin yhden kuukauden vanhempia lisenssikäsittelyssä. Hyvinkään Pontevan tapauksessa kyse on siis ollut ajasta vuoden 2018 alusta vuoden 2019 maaliskuun loppuun.\nLiitto vaatii myös lisenssikäsittelyssä, että seura on hoitanut velvoitteensa viime kauden joukkueen jäsenille, muille liiton jäsenseuroille, Koripalloliitolle, kansainväliselle koripalloliitolle, verottajalle sekä vakuutusyhtiöille liittyen lakisääteiseen urheilijaturvaan.\nWesterholmin mukaan nämä kaikki velvoitteet ovat olleet hoidossa tai hoidettuna lisenssikäsittelyn aikana. Liitolla on vaitiolovelvollisuus seurojen lisenssihakemuksiin antamista taloudellisista luvuista. Pontevan pitää toimittaa vielä lokakuun ensimmäiseen viikkoon mennessä Koripalloliittoon uusin tilinpäätös toukokuun lopusta.\nPystyykö Hyvinkää Ponteva vetämään ensi kauden läpi?\n– Olemme keskustelleet Hyvinkään Pontevan edustajien kanssa ja olen esittänyt heille tämän kysymyksen. En näe HyPon olevan sellaisessa tilanteessa, että toiminta loppuisi jonkun ulkopuolisen päätöksen mukaisesti. Minulla on siis keskustelun pohjalta vahva usko, että he pystyvät vetämään kauden läpi, Westerholm sanoo.\n– Mutta koskaan ei voi olla ihan varma, miten hommat menevät. Velkaantumisen alkaessa vierasta pääoma alkaa olla paljon. Kun tase ei ole kauhean vahva, se on entistä herkempi kaikille häiriötekijöille. HyPo ei varmaan kestä enää hirveän paljoa ylimääräisiä häiriötekijöitä.\nHyvinkäällä kehotetaan seuraamaan verkkosivuja\nHyvinkään Pontevan johdossa ollaan luottavaisia siitä, että seuran molemmat edustusjoukkueet pystyvät pelaamaan valtakunnallisissa sarjoissa tulevalla kaudella. Puheenjohtaja Pahlmanin mukaan seuran hallitus on tehnyt koko seuran toiminnan pelastussuunnitelman, mutta ei kerro asiasta tarkemmin. Tarkemmat toimet seuran pelastamiseksi ovat vielä auki.\n– Kannattaa seurata meidän verkkosivujamme ja Facebook-sivujamme. Tietenkin toivomme, että kaikki meidän sponsorit ovat avokätisiä. Kiitämme jo etukäteen, että he ovat mukana toiminnassa. Toivotaan, että yksittäiset ihmiset tulevat mukaan, Pahlman muotoilee.\nToistaiseksi joukkue on julkaissut kolme pelaajasopimusta ja päävalmentaja Miikka Sopasen jatkosopimuksen. Viime kauden avainpelaajista Taru Tuukkanen ja Henna Salomaa ovat siirtyneet Forssan Alkuun. Aamupostin mukaan pelaajasopimuksia on kasassa vasta neljä, ja viides on tuloillaan (siirryt toiseen palveluun).\nTaru Tuukkanen ehti pelata Hyvinkään Pontevassa viisi kautta ennen kuin siirtyi Forssaan.Jarno Kuusinen / All Over Press\nNaisten Korisliigan sarjamääräyksien mukaan elokuun loppuun mennessä joukkueella pitää olla sopimus kymmenen pelaajan kanssa. Jokaisesta puuttuvasta pelaajasopimuksesta voidaan langettaa 200 euron rikemaksu.\n– Osaa pelaajasopimuksista ei ole vielä julkaistu. Näillä näkymin pelaamme ensi kaudella, Pahlman toteaa.\nNaisten Korisliigan tulevan kauden otteluohjelma julkaistiin maanantaina. Hyvinkään Pontevan ensimmäinen ottelu odottaa reilun kuuden viikon päässä, kun hyvinkääläiset matkustavat 28. syyskuuta hallitsevan Suomen mestarin Kotkan Peli-Karhujen vieraaksi.", "timestamp": "2019-08-26T07:16:20Z", "url": "https://yle.fi/urheilu/3-10919282"}