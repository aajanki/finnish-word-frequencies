{"text": "Hippijengi: kesäkuuta 2010\nEilen oli kauden ensimmäiset (vasta!!) hakutreenit. Kevät oli kuin olikin meillä kaikilla niin hektinen ja kiireinen ja sitä kiirettä on tuntunut riittävän kesäloman alkuviikoillekin. Joten vasta nyt päästiin treeneihin käsiksi. Meitä oli kaikkiaan neljä koiraa ja ohjaajaa, Salli, valkkari-Pessi, Oona-nahka ja uusi tulokas lapinkoira Riska & Inga. Treenasimme Ylisenvaaran radalla joka on profiililtaan helppo ja siinä näkee koiran työskentelyn hyvin.\nKolmantena koirana radalle pääsi Salli, joka liikkui mielestäni tosi vaisusti ja eteni pistoilla suht hitaalla temmolla. Illalla huomasin että Sallin etutassun kynsi, jo aiemmin haljennut, oli lähestulkoon irtipoikki. Voi kökkö, toivotaan että se vanha päällyskynsi siitä piakkoin irtoaisi, koska sieltä alta kasvaa jo uutta vahvaa kynttä. Siinä kuitenkin syy eiliseen vauhdin puutteeseen ja tämänpäiväiseen vaisuuteen.\nSallin kanssa otimme rohkeasti kiintorullalla heti ekoissa treeneissä - kaava oli hyvin muistissa ja rulla löysi suuhun paljon helpommin nyt kun rintakarvat ovat ohuemmat keväisen operaation ja karvanajelun vuoksi. Viime syksynähän Sallilla oli ajoittain vaikeuksia saada rulla itsenäisesti suuhun paksun turkkinsa takia. Minun norskirullassa säädöt ovat 'suurimmillaan' joten tuon löysemmälle rullaa ei enään saa. Pitäis tilata numeroa suurempi rullapanta tai värkätä itse oma norskintekele.\nEnsi viikolla jatkamme haun merkeissä, toivotaan että repsottava kynsi on irronnut kokonaan ettei tarvitse sen takia treenitaukoa pitää. Koskaan aiemmin ei ole tarvinnut eläinlääkärille kynsivammojen takia mennä - toivotaan ettei nytkään.\nAnsku ehti nappailemaan treenien ohessa muutamia kivoja tilannekuvia - kiitos!\nRiska ja Inga\nTyö on tehty - Riskaa 'hymyilyttää'\nOonalle aloitettiin haukku-ilmaisut\nSalli keskilinjalla\nRulla suussa!\nKaikki kuvat copyright: Anna-Leena Nordberg\nLähettänyt Hippijengi klo 23.12 Ei kommentteja:\nJälkikokeiluja\nIhan kokeiluksi meinaan meni Sallin eka kolmosen jälkikoe. Eipä yllätä, ettei kesäloman eka viikko pelkästään riittänyt korjaamaan jo olemassa olevia puutteita, saatikka kouluttamaan lisää vaativuutta nimenomaan jäljen osalta. Juu, siihen vaaditaan kyllä koko loma - joten seuraavat kolmosen kokeilut tehdään Sallin kanssa syksymmällä.\nTänään aloitettiin taas tottiksella ja me jo ekassa parissa...Salli aloitti rauhallisella paikallamakuulla, jee, hyvin pysyi vaikka emäntä lampsi näkösuojaan kyyhöttämään. Siihen ne erinomaiset suoritukset sitten loppuivatkin..*huoh*. Ennen omaa suoritustamme Salli ehti kuulemaan ja näkemään tottisparimme 'eteen' huudot ja soppa olikin valmis. Seuraamisessa tuli väljyyttä koiran edistäessä ja katse naulittuna kohti 'eteen-palkkaa', vasta ekan täyskäännöksen jälkeen Salli oli taas kartalla. Jäävissä liikkeissä ei tullut asentovirheitä mutta törkeän huonolla aloituksella (seuraamisella) kaikki...Jokaisessa noutoliikkeessä varasti ja luovutti seisten kapulaa mälläten. Mutta hyppäs metrisen mennen tullen!! Eteen lähetyksessä ei sitten mitään hetsauksia tarvittu, sinne se sinkos kuin ohjus palloaan etsimään eikä tietenkään totellut maahan-käskyä, eikä vielä toistakaan...istui kuiten. Lopussa kun lähestyin siirtyäkseni koiran sivulle karkas Salli suunapäänä pusikkoon oletettua palkkaansa etsimään. Joten puutteelliseksi meni tämä vika liike. Loppupisteet 77p ja päätin jatkaa maastoon kerran sinne kaikki pääsivät - ei tullut tottiskarsintaa, koska koiria saapui paikalle 14kpl ja 15 parasta pääsi maastoon.\nMaastopäivä alkoi esineruudulla. Sitä me olemme viimekertaisen katastrofin (nolla esinettä) jälkeen eniten treenanneet. Ruutu oli kuivassa varvikossa ja tällä kertaa höystettynä reiluilla tuuliavuilla. Salli liikkui ja irtosi ruutuun upeasti ja toi suht nopsaan kaksi ensimmäistä esinettä, lapsen sandaalin ja kännykkäkotelon. Kolmannen löysi takakulmasta ja lähti tuomaan lupaavasti kunnes pudotti sen ja ei ottanut uudelleen! Kutsuin Sallin luokse ja lähetin hakemaan - ei hakenut, ei sitten millään. Sinne jäi aurinkolasit..oliko kovat muoviset lasit liian 'vieras' esine vai mikä tökki ? No, taas tiedetään mitä pitää ottaa esinekassiin harjoitusesineeksi - aurinkolasit! Niitä muovisia halpisversioita mulla kyllä riittää...\nEsineiden jälkeen olikin päivän päättävä jälkiosuus. Me saimme arvonnassa jäljen nro 7, jonka jana oli jyrkässä vaaran rinteessä. Janalla Salli otti kaksi kertaa 'väärän jäljen' eli itsepintaisesti pyrki oikealle n 20m-30m etukrepiltä. Varsinainen jälki leikkasi janan lähestulkoon viidessäkympissä ja sieltä sitten takajäljen kautta vihdoin oikeaan suuntaan. Alku oli vaikea, Salli edelleen pyrki alemmas 'väärille jäljille' jotka johtivat kohti metsälampea. Oikea jälki kulki eteenpäin n. 200m kunnes tuli eka keppi. Kepin jälkeen oli piakkoin kulma ja toinenkin, piikki ja ilmeisesti toinenkin piikki ja tässä kohtaa ohjaaja sekä koira putosivat kartalta ja aikamoisen sähläämisen ja söherryksen jälkeen hyydyimme molemmat. Onneksi löysimme tielle ja takaisin autolle. Paluumatkalla tielle pudotin kännykkäni metsään, joten palasimme sitä hakemaan ja löysimme! (Huh!)\nMyönnettävä on ettei Salli ole koskaan harjoituksissa ajanut yli 600m :n jälkeä, piikkejä sensijaan olemme useampaan kertaan harjoitelleet mutta kestävyyttä puuttui tänään kuivassa ja tuulisessa kelissä. Harjoitteluun siis täyspitkiä kolmosen jälkiä vaihtelevassa maastossa.\nOnneksi on loma ja paljon aikaa! Jälki -ja tottistreenien lisäksi meillä on tarkoitus aloittaa hakutreenit omalla pikku porukallamme. Taas tietää missä kesäillat vietetään, mukavassa seurassa metsäteiden varsilla!\nHakua? - YESS!\nLähettänyt Hippijengi klo 19.43 Ei kommentteja:", "timestamp": "2018-08-18T21:51:25Z", "url": "http://hippijengihip.blogspot.com/2010/06/"}