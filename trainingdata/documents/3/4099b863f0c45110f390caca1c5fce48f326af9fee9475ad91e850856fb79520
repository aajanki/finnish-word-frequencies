{"text": "Varusmiespalveluksen alaikäraja nousee vuodella - MTVuutiset.fi\nVarusmiespalveluksen alaikäraja nousee vuodella\nJulkaistu 23.12.1999 13:12\nVarusmiespalveluksen alaikärajaa ollaan nostamassa. Hallitus antoi tänään eduskunnalle asevelvollisuuslain muutosesityksen, joka nostaisi ikärajan 18 vuoteen.\nJoukkue suksilla\nNykyisin palveluksen voi aloittaa jo 17-vuotiaana. Vastaava muutos tehdään naisten asepalveluksesta annettuun lakiin. Vuosittain varusmiespalveluksen aloittaa vapaaehtoisena 600-700 nuorta miestä. Heistä puolet ei ole täyttänyt 18:aa vuotta aloittaessaan palvelusta.\nMuutoksen taustalla on se, että lapsen oikeuksia käsittelevä kansainvälinen yleissopimus määrittelee jokaisen alle 18-vuotiaan lapseksi.\nSuomi on kannattanut kansainvälisissä neuvotteluissa aseellisiin tehtäviin osallistuvien ikärajan nostamista kaikissa tapauksissa 18 vuoteen.\nUutena määräyksenä lakiin tulee kohta, jonka mukaan palveluksessa olevan asevelvollisen on noudatettava sotilaallisen yhdenmukaisuuden ja palvelusturvallisuuden vaatimia määräyksiä sotilaan ulkoasusta.\nMääräyksiä tästä asiasta antaisi puolustusvoimain komentaja. Asevelvollisuuslakiin tulee myös aiemmin hallitusmuotoon sisältynyt säännös opetuskielestä. Sen mukaan asevelvollisen opetuskieli on joko suomi tai ruotsi. Muutokset on tarkoitus saattaa voimaan maaliskuun alusta.", "timestamp": "2018-12-17T10:12:52Z", "url": "https://www.mtvuutiset.fi/artikkeli/varusmiespalveluksen-alaikaraja-nousee-vuodella/1820720"}