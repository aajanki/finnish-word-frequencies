{"text": "Home › Ajankohtaista › Uudet seiskat 2020 › Kysymyksiä ja vastauksia\nEri aineita opiskellaan eri luokissa, ja niitä opettavat eri opettajat. Niinpä tavallisen kouluviikon aikana sinulla on tunteja hieman yli kymmenessä eri luokassa ja lisäksi liikuntakeskuksessa. Koulun tilat ja eri luokkien sijainnit näet jo keväällä virtuaalisesti. Ne kerrataan syksyllä ensimmäisenä koulupäivänä. Oikeisiin tiloihin oppii löytämään yllättävän nopeasti. Jos ihan ensimmäisinä koulupäivinä myöhästyt tunnilta siksi, ettet heti löytänyt oikeaa luokkaa, opettajat ymmärtävät tilanteen kyllä. Aina voi kysyä apua.\nOppilaita on tällä hetkellä noin 370, syksyllä hieman vähemmän. Opettajia on 43 ja koulunkäynninohjaajia kahdeksan.\nOppitunneilla puhelin on äänettömällä luokan oven lähellä olevassa kännykkäparkissa. Sen voi myös jättää tunnin ajaksi omaan lukittavaan kaappiin. Myöskään ruokailun aikana kännyköitä ei käytetä. Niiden käyttämiselle on aikaa välitunneilla. Jos kännykkää voi tunnilla käyttää opiskelun apuvälineenä, opettaja ilmoittaa siitä erikseen.\nKaikille tulee oma kaappi. Koulussa ei ole naulakoita, vaan kaikki tavarat säilytetään kaapeissa, myös takit. Kengät puolestaan säilytetään sisäänkäynnin luona kenkähyllyissä. Kaapin lukko toimii numerokoodilla, joka sinun tulee itse valita ja muistaa.\nVälipalaa on tarjolla klo 13:n välitunnilla. Kansliasta saa ostaa välipalalippuja. Pitkinä koulupäivinä voit myös ottaa mukaan omia eväitä. Oppilaiden eväille on jääkaappi opettajainhuoneen välikössä.\nJälki-istunnon tai kasvatuskeskustelun voi saada mm. huonosta käyttäytymisestä, valehtelusta, lintsauksesta, kiusaamisesta, lunttaamisesta, nimikirjoituksen väärentämisestä jne. Jälki-istunnot ovat kerran kuukaudessa. Jälki-istuntorangaistuksen pituus on yksi tai kaksi tuntia.\nKoulussa on oma terveydenhoitaja, koulupsykologi, kuraattorit, psyykkari ja perheohjaaja. Lisäksi me kaikki opettajat yritämme parhaamme mukaan huolehtia teistä. Myös tukioppilaat ja oppilaskunnan hallitus toimivat oppilaiden hyväksi.\nSyksyllä järjestetään ryhmäytystunteja, joissa panostetaan toisiin tutustumiseen, jotta omassa luokassa olisi mukava olla ja opiskella. Lisäksi on teemapäiviä ja muuta yhteistoimintaa, jotka kehittävät niin oman luokan kuin koko koulunkin henkeä ja ilmapiiriä.\nKoulun pihassa on välituntiliikuntaa varten muun muassa pelikaukalo, jalkapallohäkkejä, frisbee golf -koreja ja pingispöytiä. Välituntiliikuttajilta voi lainata erilaisia palloja, mailoja, hyppynaruja, mölkkypeliä ym. Lisäksi koulurakennuksessa on pieni välituntiliikuntahuone, jota voi käyttää sisävälitunneilla varauslistan mukaan.\nKoulu alkaa torstaina 13.8. Kellonaika kannattaa käydä tarkastamassa koulun nettisivuilta elokuun alussa. Lukujärjestykset jaetaan ensimmäisenä koulupäivänä, ja samoihin aikoihin ne tulevat myös näkyville Wilmaan.\nPäivitetty 28.5.2020.\nToimintakalenteri 2019–2020\nUudet seiskat 2020", "timestamp": "2020-07-06T06:11:53Z", "url": "http://pohjanlinna.kankaanpaa.fi/ajankohtaista/uudet-seiskat-2020/kysymyksia-ja-vastauksia/"}