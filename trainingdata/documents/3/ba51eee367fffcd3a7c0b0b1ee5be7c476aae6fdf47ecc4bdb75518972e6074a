{"text": "Nettikyselystä apua kaupungin suunnitteluun – Hämeen Sanomat\nNettikyselystä apua kaupungin suunnitteluun\nKaupunki kysyy asukkaiden ideoita ja toiveita täydennysrakentamisen paikoista ja tietoa siitä, mitä hämeenlinnalaiset eniten arvostavat nykyisellä asuinalueellaan.\nKysely toteutetaan nettisuunnittelukoneella ja tietoja kerätään 4. huhtikuuta asti.\nKaikki vastaukset analysoidaan, kun arvioidaan eri alueiden täydennysrakentamisen mahdollisuuksia. Suunnittelukoneen tuloksia esitellään kantakaupungin yleiskaavaluonnoksen asukastilaisuuksissa sekä yleiskaavan nettisivulla.\n– Mietimme jatkuvasti, miten kaupunki voisi kasvaa sisäänpäin, ja tässä tarvitsemme kaupunkilaisten apua. Erityisen jännittävää olisi löytää paikkoja kerrostalorakentamiselle, kertoo yleiskaava-arkkitehti Niklas Lähteenmäki.\nKantakaupungissa uusien rakennusten paikat löytyvät useimmiten jakamalla pientalotontteja, sekä sijoittamalla uudisrakentamista nykyisten kerrostalokortteleiden yhteyteen, korvaamalla vanha pientalo uudella kerrostalolla tai rakentamalla käyttämätön viher- tai teollisuusalue.\nSuunnittelukoneessa kysytään myös, mihin ja millaisia lähipalveluja kaupunkilaiset kaipaavat. Kone löytyy Hämeenlinnan kaupungin nettisivuilta www.hameenlinna.fi kaavoituksen välilehdestä.\nKantakaupungin uusi osayleiskaava valmistuu ensi vuonna. HÄSA", "timestamp": "2020-07-03T16:29:48Z", "url": "https://www.hameensanomat.fi/kanta-hame/nettikyselysta-apua-kaupungin-suunnitteluun-167470/"}