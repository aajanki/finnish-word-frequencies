{"text": "Neljä vuotta vankeutta 13-vuotiaan tytön raiskauksesta ja hyväksikäytöstä – Tekijä tiesi, että tyttöä oli aiemmin hyväksikäytetty | Kaleva.fi\nNeljä vuotta van­keut­ta 13-vuo­tiaan tytön rais­kauk­ses­ta ja hy­väk­si­käy­tös­tä – Tekijä tiesi, että tyttöä oli aiemmin hy­väk­si­käy­tet­ty\nOulun käräjäoikeus antoi tänään viidennen tuomionsa Oulun seksuaalirikosvyyhdissä.\nOulun käräjäoikeus on antanut viidennen tuomionsa Oulussa viime vuonna paljastuneesta laajasta seksuaalirikosvyyhdestä.\nSe on tuominnut Ali Osman Mohamedin neljäksi vuodeksi ehdottomaan vankeuteen törkeästä raiskauksesta, törkeästä lapsen seksuaalisesta hyväksikäytöstä ja lapsen houkuttelemisesta seksuaalisiin tarkoituksiin.\nKäräjäoikeus katsoo, että vuonna 1993 syntynyt Mohamed oli sukupuoliyhteydessä 13-vuotiaan tytön kanssa sukupuolielimellään ja sormellaan. Hän myös pakotti tämän jatkamaan sukupuoliyhteyttä väkivaltaa käyttämällä.\nMies puristi tyttöä ranteista, kurkulta ja esti lasta poistumasta. Lisäksi hän vaati tätä jatkamaan yhdyntää, mihin lapsi alistui vastoin tahtoaan.\nTeoista aiheutui tytölle punoitusta käteen ja kurkulle, hengitysvaikeuksia ja kipua.\nTapasivat kolme kertaa miehen asunnolla\nOikeuden mukaan Mohamed teki tytölle myös seksuaalisia tekoja, jotka olivat omiaan vahingoittamaan lapsen kehitystä ja sai hänet ryhtymään tällaisiin tekoihin. Mies muun muassa kosketteli tätä rinnoista ja sai tytön koskettelemaan sukupuolielintään.\nKäräjäoikeus piti hyväksikäyttöä törkeänä muun muassa osapuolten suuren ikäeron vuoksi. Mies oli tekohetkellä 25-vuotias.\n– Rikos on kokonaisuutena arvostellen törkeä, koska vastaaja on tiennyt asianomistajan tulleen jo aikaisemmin hyväksikäytetyksi, oikeus perustelee tuomiotaan. Samalla perusteella se piti myös miehen tekemää raiskausta törkeänä.\nTuomioistuimen mielestä miehen olisi tullut havaita ainakin joitakin puutteita tytön kyvyssä ilmaista itseään, kyvyssä itsenäiseen toimintaan ja kyvyssä tehdä päätöksiä. Nämä olivat oikeuden mukaan merkkejä tytön haavoittuvuudesta tämän nuoren iän lisäksi.\nRikokset tapahtuivat, kun tyttö ja mies tapasivat kolme kertaa miehen asunnolla viime elo-syyskuussa.\nYritti houkutella uuteen tapaamiseen tarjoamalla rahaa\nKaksikko oli tavannut toisensa Facebookissa. He tutustuivat ja pitivät yhteyttä Messenger, WhatsApp, Instagram ja imo-palvelujen kautta.\nTapaamisten jälkeen mies lähetti tytölle viestejä, joissa hän pyysi tätä tulemaan luokseen ja tarjosi tälle rahaa.\n– Yhteydenpidon ja olosuhteiden perusteella Mohamedilla ei ole ollut mitään asiallista syytä ehdotetulle tapaamiselle vaan hänen tarkoituksenaan on ollut kohdistaa lapseen rikos, oikeus toteaa.\nMiestä syytettiin myös seksuaalipalvelujen ostamisesta nuorelta. Syyte hylättiin näyttämättömänä.\nOikeus määräsi oikeudenkäyntiasiakirjat sekä tytön ja tämän huoltajien henkilöllisyyden salassapidettäväksi 60 vuoden ajaksi.\nMies kiisti osan teoista ja osan hän myönsi. Käräjäoikeudessa katsottiin tytöstä poliisitutkinnan aikana tehtyjä haastattelunauhoitteita, kuultiin hänen huoltajiaan ja todistajia. Kirjallisina todisteina oli muun muassa viesti- ja puheluhistoriatietoja, teleliittymien paikantamistietoja ja lääkärinlausuntoja.\nOikeus ei pitänyt uskottavana miehen väitettä siitä, että hän oli luullut tyttöä 16-vuotiaaksi.\nKäräjäoikeuden tuomio on yksimielinen. Sen kokoonpanossa oli kaksi käräjätuomaria ja kaksi lautamiestä.\nMaksaa korvauksia 22 000 euroa\nKäräjäoikeus määräsi, että tuomitun pitää maksaa tytölle kivusta, särystä, kärsimyksestä ja psyykkisen tilan heikkenemisestä yhteensä 22 000 euron korvaukset. Lisäksi hänen pitää maksaa tämän oikeuskuluja noin 4800 euroa.\nMiehen omat, yhteensä noin 8600 euron oikeuskulut maksetaan valtion varoista tämän taloudellisen tilanteen vuoksi.\nSeksuaalirikoskokonaisuudessa on Mohamedin lisäksi syytettynä seitsemän muuta ulkomaalaistaustaista miestä, joita syytetään samaan tyttöön kohdistuneista seksuaalirikoksista.\nNeljä heistä on jo saanut tuomionsa. Kolmen muun miehen osalta oikeudenkäynnit alkavat juhannuksen jälkeen. Vyyhden oikeuskäsittely on määrä saada kokonaisuudessaan päätökseen heinäkuun alkupäivinä ja viimeistä tuomiota odotellaan heinäkuun puolivälin tienoilla.\nJuttua päivitetty kauttaaltaan kello 13.52.", "timestamp": "2020-06-04T17:41:53Z", "url": "https://www.kaleva.fi/nelja-vuotta-vankeutta-13-vuotiaan-tyton-raiskauks/1704313"}