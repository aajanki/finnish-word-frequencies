{"text": "Höpsismi | banaaninkuorella\n30.12.2019 ~ banaaninkuorella\t~ Jätä kommentti\nMeitä vihreäsilmäisiä on vain kaksi prosenttia, sinisilmäisiä on 17 prosenttia, joten maailma on edelleen ruskeasilmäisten asuttama.\nYllättäen Jude Law – näyttelijällä on vihreät silmät, vaikka kuvittelin, että hänellä ovat suosimani siniset silmät. Edellinen oli äärettömän tärkeä fakta.\nNäyttelijä on syntynyt vuonna 1972, mutta syystä tai toisesta oletin, että hän on huomattavasti vanhempi. Jude Law oli nuorempana erittäin kaunis mies.\nSinisen kehän reunustamat vihreät silmät\nEtsin netistä tietoa silmien väreistä ja löysin äärettömän mielenkiintoisen ja mitä luotettavimman (kyllä!) tiedon siitä, millaisia ovat ihmiset, joiden vihreitä silmiä reunustaa sininen kehä.\nMm. näyttelijäidolini Eddie Redmayne, joka on nätti, kuuluu meihin.\nTärkeää informaatiota sisältävältä guycounseling-sivulta löysin mielenkiintoista tietoa/”tietoa”:\nUskottavin käsite oli mielestäni ALIEN\ntoisinaan muistelen hartaudella matkaani Maahan.\nAlien eli Xenomorph on Alien– ja Alien vs. Predator -elokuvissa, videopeleissä ja sarjakuvissa esiintyvä kuvitteellinen parasitoidilaji, joka tappaa ihmisiä. Alienit elävät hierarkkisissa yhteiskunnissa, joita johtavat naaraat. Ne eivät käytä teknologiaa, mutta niiden biologinen voima ja kestävyys on suunnaton sekä niillä on luonnostaan erittäin vahvat hampaat (mukaan lukien alienin kieli, jossa on toinen pienempi suu) ja kynnet aseistuksenaan. Alienin veri on keltaista, voimakasta ja erittäin syövyttävää happoa. Myös alienin häntä on erittäin voimakasrakenteinen. Ihmiset eivät juurikaan pysty kommunikoimaan niiden kanssa. (Wikipedia)\nVerikokeissa vereni on näyttänyt punaiselta, mutta en ehkä huomaa eroa yllättävän alien-taustani vuoksi. Mitään alien-pahuuksia en ole tehnyt eikä minulla ole häntää.\nSini-vihreäsilmäisiin liittyviä uskomuksia\nolemme fiksumpia – kuinkas muutenkaan?\nviehättävämpiä – tietysti\nvoimme hypnotisoida ihmisiä – okei\nlyhyempi elämä – no mikä jottei\nosittain latinoja – rohkenen epäillä tätäkin\nmiehet ovat yleensä skorpioneja, tirsk\n– naiset ovat todennäköisesti kaloja – nih!\nMe härät emme usko horoskooppeihin, vaikka meillä olisi sinisen kehyksen reunustamat vihreät silmät.\nNetti on ilahduttavan tai huvittavan höpsismin rajaton kehto.\nAsiasta viidenteen, seurakunta postitti minulle joulukalenterin, jonka luukuissa oli oivaltavia ajatuksia joulun kunniaksi. Kalenteri ei ollut liian uskonnollinen makuuni, vaan juuri sopiva.\n”Etsijä löytää aina, mutta harvoin sitä, mitä alussa olettaa.”\n”Puhu kuiskaten, ettet sammuta pienten silmien liekkiä.”\n”Vähänkin riittää sille, jota on rakastettu paljon.”\nRaketitonta vuodenvaihdetta\nKukaan ei enää sulata tinaa, joka hirvitti lapsena ja vain osa ihmisistä kiusaa eläimiä ampumalla meluisia raketteja. Osa ennustaa sulattamalla sokeria, mitä pidän mielenkiintoisena. Sulatetun sokerin käyttämistä piparkakkutalon kokoamiseen pidän normaalina.\nPitäisi joskus rakentaa piparkakkutalo.\nOlettehan kilttejä ja jätättehän eläimiä pelottavat raketit räjäyttämättä.\nLäheinen K-Supermarket teki viisaan teon ja jättää raketit myymättä. Esitän parhaat kiitokseni fiksuille kauppiaille!\nMuistakaa rakettien ampujat välttää sulia lintulammikoita, joissa mm. sorsat olivat viime uudenvuoden jälkeen kauhuissaan ja kiirehtivät pakoon, kun keräsin ammuttujen rakettien roskia.\nToivotan hyvää ja onnellista uutta vuotta 2020!\nKuvan otin Gyllenbergin koti- ja taidemuseon pihalta 28.12.2019. Onneksi ruusuja häirinnyt, mutta kaunis lumi suli jo sateessa.\n28.11.2019 28.11.2019 ~ banaaninkuorella\t~ Jätä kommentti\nLunta on luvattu Helsinkiin loppuviikosta, mutta ihailisin mieluummin Espan puistossa kukkivia ruusuja.\nVarsapatsaan ja Kasvitieteellisen puutarhan välillä on ruusupenkki, jossa ruusut kukkivat hyvin pitkään. Suosikkikohtiani, koska jokainen meistä tarvitsee elämäänsä kauneutta.\nKarvalankomatto ja kanasolusiirto\nKatsoin jotain aiempaa kirjoitustani, jossa väitin, että olohuoneeni lattialla on karvalankomatto. Tarkennuksena ilmoitan, ettei kenenkään lankoa ole sorrettu, vaan kyseessä on karvalankamatto.\nMelkein yhtä hupaisa versio, kun aiemmin kirjoittamani kanasolusiirrolla paraneminen.\nYksikään kana ei tietääkseni tai toivoakseni ollut vaarassa allogeenista kantasolusiirtoani tehdessä.\nRuusut olen kuvannut jonain kesänä Meilahden arboretumissa, jossa kannattaa käydä etenkin ruusujen kukinta-aikana.\nHelsingissä kyseinen aika tarkoittanee marraskuun loppua.\n24.11.2019 24.11.2019 ~ banaaninkuorella\t~ Jätä kommentti\n9.11.2019 ~ banaaninkuorella\t~ Jätä kommentti\nTyöpäivä voi olla haasteellinen, kun asiakkaiden mielestä juuri minä teen päätökset kaikista yrityksen asioista. Yllätys, yllätys: en tee. Joku toinen tekee, mutta olen poikkeuksellisen ystävällisten työkaverien kanssa auttamassa asiakkaita.\nValtaosa soittajista on tyytyväisiä siitä, että kuuntelemme heitä ja pidän ilahduttavana, kun pystymme olemaan avuksi asiakkaille.\nJoskus joku saattaa vihata kaikkea ja kaikkia, joten tietenkin myös meitä. Sätittävänä ja syytettävänä on toisinaan vaikeaa olla, mutta mukavista, sympaattisista ja hauskoista työkavereista on apua hankalien tilanteiden jälkeen.\n”Jos vastaisitte yhtä nopeasti puhelimeen kuin lähetätte kirjeitä, niin tilanne olisi parempi, hehehheh.” Niinpä. Kun edellinen puhelu päättyi, niin seuraava soi.\nOnneksi empatiastani on apua monille asiakkaille.\nOlisinpa aikoinaan ollut tunnollisempi ja kunnollisempi ja päässyt opiskelemaan oikeustieteitä tai vielä mieluummin viestintää. Pitkien syöpähoitojen jälkeen tilanne olisi toivottavasti ollut toisenlainen.\nTyöpäivän jälkeen leimasin itseni ulos ja palasin hetkeksi paikalleni juttelemaan työkaverien kanssa päivästä ja selasin samalla työpaikan Helsingin Sanomat -lehteä. Digilehti on jälleen tauolla, mikä on piinallista. Työkaveri totesi lakonisesti, että vain rikkaat tilaavat sanomalehtiä ja jouduin jakamaan hänen käsityksensä.\nHabitat mainosti kyseisessä sanomalehdessä ja mainitsin, että rikastuessani (äärettömän, äärettömän todennäköistä) ostaisin kotiini huonekalut juuri heiltä. Työkaveri ilmoitti valitsevansa Vepsäläisen ja kolmas totesi, että 1000 euroa ylimääräistä rahaa helpottaisi hänen elämäänsä. Sattuuko kenelläkään olemaan lahjakortteja tai käteissäkkejä jaossa?\nKuvittelin, että olen ostanut tänä vuonna riittävästi lääkkeitä, joten loppuvuosi on helpompi. Pyysin täysin turhaan kotiin postitettavaa laskelmaa ostetuista lääkkeistä lähiapteekin farmaseutilta, koska ostettavaa on vielä jäljellä tooooodella monta pakkausta ja purkkia.\nOlen ostanut valtavasti lääkkeitä, koska keväällä sairastuin mm. mononukleoosiin, mutta eipä niistä ostoksista ole ollut mitään hyötyä. Vain normaalit (normaalit?) syöpähoitojen aiheuttamat lääkkeet lasketaan eikä niitä ole riittävästi.\nHyvä olla terveempi, mutta kallista olla terveempi. Edellisessä oli hämärää logiikkaa.\nHaluan ostaa edullisesti edes silmätippoja… Viimeksi tapaamani silmälääkäri kirjotti silmätippareseptiini, että ”potilas joutuu lääkitsemään silmiään useammin kuin kerran tunnissa”. Totta. Noin 10-15 minuutin välein.\nSilmälääkäri määräsi silmätippoja, joita en vielä ole kokeillut. Hyprosan-pullo on säilöntäaineeton eli hyvältä vaikuttava vaihtoehto. Ideaalitilanteessa pullo maksaa niin paljon, että saan lääkekaton välittömästi täyteen. Hahaa!\nViikonlopusta tyytyväisenä lähdin eilen kotimatkalle ja lähelläni istui kolmen herran seurue, joka puhui kulttuurista. Konserteista, näyttelyistä, klassisesta musiikista, soittimista, esiintymispaikoista ja matkustamisesta mm. Berliiniin. Mukavaa vahingossa-kuultavaa kotimatkan aikana!\nKukaan heistä ei nauranut, laulanut, kiukutellut, kiljunut, tirskunut, tingannut matkan pituutta, pudottanut kenkiään, kikattanut, hoilannut, kitissyt tai rähissyt yhteiskunnalle. Sellaisiakin henkilöitä istuu satunnaisesti busseissa, mutta pitäähän haalarikansaa ymmärtää.\nTotta kai yliopisto-, korkeakoulu- ja ammattikorkeakouluopiskelijat tarvitsevat virkistystä bussimatkojen aikana, tehokkaiden opintojensa lomassa.\nOpiskeluyksiöt\nPidän mielenkiintoisena – ja järkevänä – sitä, että yhteiskunta rakentaa ja kustantaa monille heistä opiskeluyksiöt ja vain harvan tarvitsee elää soluissa.\nOpiskeluaikana kavahdin ajatustakin siitä, että olisi joutunut asumaan sottapyttyjen ja viinasieppojen kanssa ketään tietenkään leimaamatta.\nKuulin melko luotettavista lähteistä, että soluissa asui myös kunnon ihmisiä.\nAutoja HOAS-talon edessä, mutta MIKSI\nOdotin aamulla bussia ja huomasin, että viereisen HOAS-talon eteen oli parkkeerattu seitsemän Lassila & Tikanojan autoa. Seitsemän, miksi juuri seitsemän? Äärettömän kiinnostava mysteeri ratkaistavaksi!\n”Opiskelijaelämä on joskus pelkkää tonnikalaa ja nuudelia. Mutta ainakin sinulla on oma talonmies.” L & T\nEdellinen mainos autojen kyljessä on mielestäni erittäin hyvä idea.\nSisaren perhe vieraili vuosia sitten luonani ja kävelimme kyseisen rakennuksen ohitse. Taaperoikäinen poika oli niin tohkeissaan rakennettavasta talosta, että kävelymatkamme hyytyi melkein heti. Onneksi sain heidät houkuteltua katsomaan läheistä puroa.\nTökerö teko minulta, kun pikkupoika näki RAKSAN.\nOtin kuvan metsiköstä pari viikkoa sitten, kun puissa oli enemmän lehtiä. Metsiköstä tuli mieleen Australian Uluru-hiekkakivimuodostelma, joka on rauhoitettu aboriginaaleille. Enää eivät turistit kiipeile toisten pyhälle alueelle, vaikka paikkaa voi edelleen käydä ihailemassa. Loistava päätös!", "timestamp": "2020-04-06T06:27:14Z", "url": "https://banaaninkuorella.wordpress.com/category/hopsismi/"}