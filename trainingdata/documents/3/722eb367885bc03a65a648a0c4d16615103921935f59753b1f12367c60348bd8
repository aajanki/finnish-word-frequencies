{"text": "Tehokas taulukone kuvankäsittelyyn | Digi-kuva.fi\nUusi Surface Pro toimii Windows 8 -käyttöjärjestelmällä, joka on suunniteltu käytettäväksi kosketusnäytöllä, ja niinpä tämä kone sopiikin niille, jotka käyttävät kuvankäsittelyssä digitaalista kynää hiiren sijaan tai lisäksi.\nMicrosoft julkisti aiemmin tänä vuonna ensimmäisen taulutietokoneensa nimeltään Surface, mutta siihen ei voi asentaa tavallisia Windows-ohjelmia, kuten Photoshop Elements ja Lightroom, mikä johtuu tuon koneen prosessorista ja käyttöjärjestelmästä.\nNämä ohjelmat toimivat Surface Pro:ssa, joka on tehonsa puolesta kuin normaali kannettava pc, mutta jossa on kosketusnäyttö. Microsoftin uusimmassa taulutietokoneessa on Intel Core i5 -prosessori ja neljän gigatavun keskusmuisti. Näytön koko on 10,6 tuumaa ja tarkkuus 1920 x 1080 pikseliä. Surface Pro:n suositushinta on € 879.", "timestamp": "2020-07-11T11:56:36Z", "url": "https://digi-kuva.fi/valokuvauslaitteet/tabletit/tehokas-taulukone-kuvankasittelyyn"}