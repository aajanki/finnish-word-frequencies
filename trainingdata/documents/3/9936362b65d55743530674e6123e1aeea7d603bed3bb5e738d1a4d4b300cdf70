{"text": "Akerille tilaus kahdesta autolautasta - MTVuutiset.fi\nAkerille tilaus kahdesta autolautasta\nJulkaistu 09.11.2006 16:36 (Päivitetty 13.11.2006 14:35 )\nAker Yards on saanut tilauksen kahdesta autolautasta Ruotsiin. Alukset suunnitellaan Raumalla ja rakennetaan Saksassa. Stena-varustamon tilauksen arvo on noin 400 miljoonaa euroa, ja se sisältää mahdollisuuden tilata myöhemmin kaksi laivaa lisää.\nAkerin mukaan lautat valmistetaan Saksassa, koska matkustaja-aluksia rakentavien Suomen ja Ranskan telakoiden tilauskirjat ovat jo täynnä.\nYhtiö arvioi, että rakennettavat \"superlautat\" ovat maailman suurimpia. Ne ovat nykysuuntauksen mukaisia yhdistettyjä rahti- ja matkustaja-aluksia. Laivat ovat 240 metriä pitkiä, ja niihin mahtuu 1200 matkustajaa.\nLauttojen on määrä valmistua vuonna 2010.\nAker painotti tiedotteessaan, että kauppa on ensimmäinen osoitus yhtiön osaamisen hyödyntämisestä yli rajojen. Rauman telakalla autolauttoja on suunniteltu ja rakennettu yli 20 vuoden ajan. Saksan telakalla on puolestaan tarjota kapasiteettia laivojen rakentamiseen.", "timestamp": "2018-11-17T08:59:43Z", "url": "https://www.mtvuutiset.fi/artikkeli/akerille-tilaus-kahdesta-autolautasta/2096756"}