{"text": "Antti Rinne Ylellä: Valtion mahdollisuus keventää verotusta ohut - Kotimaa - Uutiset - MTV.fi\nKotimaa Julkaistu 12.03.2016 11:14\nSuomen luottoluokituksen alenemisen tulisi viimeistään ohjata hallituksen talouspolitiikkaa enemmän kasvua ja työllisyyttä parantavaan suuntaan. Lehtikuva\nSDP:n puheenjohtaja Antti Rinne patistaa Elinkeinoelämän keskusliittoa EK:ta päästämään työantajaliitot neuvottelemaan työntekijäliittojen kanssa kilpailukykysopimuksesta. Rinne kehottaa myös SAK:laisia liittoja, kuten palvelualojen ammattiliitto PAMia mukaan sopimusneuvotteluhiin.\nRinne otti kantaa Suomen valtion luottoluokituksen alenemiseen sekä työmarkkinoiden tilanteeseen Ylen Ykkösaamun haastattelussa.\nRinteen mukaan hallituksen kaavailema pakkolakipaketti olisi toteutuessaan paljon tuhoisampi kuin työmarkkinoiden yhdessä rakentama kilpailukykypaketti.\nRinne pitää valtion mahdollisuuksia laskea verotusta ohuena. Jotkin ammattiliitot ovat vaatineet hallitusta sitoutumaan veronalennuksiin vastineeksi mukanaolosta kilpailukykysopimuksessa. Hän ei usko, että nykyisessä taloustilanteessa valtion verotuloja voitaisiin laskea miljardilla eurolla.\nRinteen mielestä valtiontaloutta pitäisi tasapainottaa myös verotuloja kasvattamalla. Esimerkkinä hän mainitsi mahdollisuuden ottaa käyttöön finanssiliiketoiminta, eli niin kutsuttu pankkivero.\n– Olen melko varma, että jos miljardi alennettaisiin tässä tilanteessa, Suomi olisi käytännössä varmasti liiallisen alijäämän menettelyssä.\nHänen mielestään Suomen luottoluokituksen alenemisen tulisi viimeistään ohjata hallituksen talouspolitiikkaa enemmän kasvua ja työllisyyttä parantavaan suuntaan.\nLuottoluokittaja Fitch laski eilen Suomen luottoluokituksen parhaasta kolmen A:n luokituksesta tasolle AA+ vakain näkymin. Luokittajan päätös ei tullut Rinteelle yllätyksenä.\n– Fitch ilmoitti jo syksyllä, että jos Suomen velanotto ei hidastu ja talouskasvu ei lähde liikkeelle, luokitusta jouduttaisiin arvioimaan uudelleen.\nFitch laski Suomen luottoluokitusta 12.3.2016\nEläinjärjestö huolestunut Tampereen delfiinien kohtalosta – Särkänniemi: Ei uutta kerrottavaa Sää oikuttelee: Toisilla huikean kaunis talvikeli, toisilla sumua", "timestamp": "2018-09-20T07:03:44Z", "url": "https://www.mtv.fi/uutiset/kotimaa/artikkeli/antti-rinne-ylella-valtion-mahdollisuus-keventaa-verotusta-ohut/5785516"}