{"text": "Teollinen internet | Teknologiateollisuus\nTeollinen internet6.11.2016, 11:32\n\"Data on uusi öljy\", sanotaan. Voisi vielä tarkentaa, että datan kekseliäs analysointi ja hyödyntäminen on uusi öljy.\nMonet perinteiset teollisuustuotteet sisältävät sulautettuja ohjelmistoja. Jo vuonna 2011 Etla laski, että kolmasosa Suomen teollisuusyritysten liikevaihdosta tulee ohjelmistoista riippuvaisista tuotteista. Tämä osuus on varmasti kasvanut harppauksin anturiteknologian kehittymisen ja halventumisen myötä.\nTeollisessa internetissä korostuvat erilaiset ekosysteemit ja verkottuneet toimintatavat. Tärkeää onkin, että erilaista osaamista omaavat suomalaisyritykset löytävät toisensa ja jakavat parhaita käytäntöjään. Teknologiateollisuus ry on perustanut yrityksille yhteistyöfoorumi FIIFin (Finnish Industrial Internet Forum), joka tekee juuri tätä. FIIFissä on mukana jo yli 200 yritystä ja useita satoja toimijoita.\nMitä teollinen internet tarkoittaa käytännössä?\nEsimerkiksi tätä: Suomalainen teknologiayritys valmistaa tuotteen, kuten hitsauslaitteen. Australialainen firma haluaa ostaa ison määrän laitteita. Mitä sitten tapahtuu?\nEnnen: Laitteet pakataan konttiin ja kohti eteläistä pallonpuoliskoa. Taitava myyjä on myynyt myös käyttöopastuksen, eli myös käytön opettaja astuu lentokoneeseen. Australiassa ollaan suomalaiseen opettajaan ja hightech-tuotteeseen tyytyväisiä. Toki laitetta pitää huoltaa ja säätää vuosien aikana, mutta siihen palkataan hitsauslaitekorjaaja paikan päällä.\nDigiaikana: Laitteet pakataan konttiin ja kohti eteläistä pallonpuoliskoa. Sopimukseen kuuluu myös koulutus- ja asennuspaketti: australialaiset hitsaajat opettelevat jo etukäteen videon avulla ohjaamaan digitaalisesti uusia hitsauslaitteita. Kun laiteet ovat perillä, kytkee Australiassa työskentelevä henkilö laitteeseen sulautetun ohjelmiston päälle. Laite kalibroidaan Suomesta käsin. Jatkossa laitteeseen kytketyt sensorit tarkkailevat laitetta ja ilmoittavat Suomen tehtaalla, kun huoltoa tarvitaan. Huolto hoidetaan Suomesta etänä. Kun laite ilmoittaa, että joku osa on vaihdon tarpeessa, Suomesta lähetetään ohjeet Australiaan 3D-tulostimeen, joka tulostaa oikeanlaisen varaosan paikan päällä. Paikallista asentajaa voidaan neuvoa verkon yli varaosan vaihdossa. Laite kerää hitsausprosessista dataa, jota hyödynnetään tuotekehityksessä.\nSivun vasemman laidan linkeistä löydät lisää esimerkkejä teollisesta internetistä.", "timestamp": "2017-06-29T15:53:28Z", "url": "http://digi.fi/fi/tietoa-alasta/tekno-ja-digi/teollinen-internet"}