{"text": "MTB Bianchi cup 2017 | japy\nJÄPY MTB BIANCHI CUP OSAKILPAILU TERHOLASSA 23.5.2017\nJäPy MTB Bianchi Cup 2017\nKLIKKAA LISÄÄ KUVIA!\nKUVAT: JÄPY - KAUHANEN & KAUHANEN, KUVAT VAPAASTI KÄYTETTÄVISSÄ \"KUVA: JÄPY\" MERKINNÄLLÄ.\nCCH:n Samuli Visuri ajoi ylivoimaiseen voittoon JäPy:n MTB Bianchi Cupin osakilpailussa\nJärvenpään Pyöräilijöiden ensi kertaa järjestämä maastopyöräilykilpailu keräsi mukavan joukon kisaajia Terholan MTB-radalle tiistai-iltana 23.5. MTB-radan kunnostaminen Terholan kuntoradan ääreen on ollut pienelle seuralle kohtalainen voimainkoitos ja kymmenet talkoolaiset ovat osallistuneet radan kunnostamiseen. Rata testattiin nyt ensi kertaa kotimaisten huippukuskien toimesta Bianchi-cupin osakilpailussa, kun mm. Samuli Visuri, Dani Härginen, Eemil Uitto, Antti Kuitto ja Teemu Uusi-Piuhari asettuivat viivalle.\nEnnen yleistä lähtöä radalle päästettiin junioriluokan tytöt ja pojat, joista nuorimmat olivat alle 10-vuotiaita. Reilun 10 minuutin kisaaminen Terholan haastavilla poluilla nosti hien kisaajien poskille, mutta leveät hymyt nähtiin kaikkien kasvoilla heti maaliin saapumisen jälkeen. Koitos oli raju ja vaati nopeat palautumisjuomat heti maaliviivan jälkeen.\nNoin kolmen kilometrin mittainen mtb-rata myötäilee Terholan kuntorataa, eikä radalla juuri ohituspaikkoja synny. Oman tiensä kärkeen raivasi heti ensimmäisellä kierroksella CCH:n Samuli Visuri, joka kasvatti etumatkaansa kierros kierrokselta. Medilaser MTB Teamin Teemu Uusi-Piuhari ajoi kisassa lähdön kakkossijalle. Yksi kisan kovimmista kamppailusta käytiin kotiseura JäPy:n Mika Kariluodon ja Simo Sildénin välillä. Kaksikko saapui ryminällä metsästä loppukiriin rinnakkain ja maalikameran kuvaa tutkitaan vielä sijoitusten selvittämiseksi.\nKATSO KISAVOITTAJA SAMULI VISURIN STATISTIIKKA KLIKKAAMALLA STRAVA LOGOA!\nTerholan MTB-rata on yleisessä käytössä ja JäPy toivottaa kaikki maastopyöräilyn harrastajat tervetulleeksi kokemaan maastopyöräilyn iloa ja haasteita Terholan radalle. Radalla pätevät samat pelisäännöt kuin muuallakin luonnossa liikuttaessa:\n- kerää omat roskat ja jätteesi mukaan metsästä (lisäpisteitä saa, kun kerää kaverin epähuomiossa jättämät roskat mukaansa)\n- kunnioita muita radalla liikkujia (sekä pyöräilijöitä että kävelijöitä)\n- VÄISTÄ TERHOLAN KUNTORADAN JUOKSIJOITA JA KÄVELIJÖITÄ kohdissa, joissa radat risteävät\n- kunnioita lähiseudun asukkaiden pihapiirejä ja kotirauhaa\nJärvenpään Pyöräilijät kiittää kaikkia Järvenpäähän kisaamaan tulleita kuljettajia sekä lähialueen asukkaita ymmärryksestä kisajärjestelyissä.\nPITKÄ REITTI (Sports Tracker)\nPITKÄ REITTI (Garmin)\nN/M 10-12 REITTI (Sports Tracker)\nN/M 10-12 REITTI (Garmin)\nN/M-10 klo18.15, 1,8 km startti looppi ja 1 lasten kierros, 5 e\nN/M-12 klo18.15, 2,5 km startti looppi ja 2 lasten kierrosta, 5 e\nN/M-14 klo18.30, 7 km startti looppi ja 2 kierrosta, 5 e\nN/M-16 klo18.30, 7 km startti looppi ja 2 kierrosta, 5 e\nN-18 klo18.30, 7 km startti looppi ja 2 kierrosta, 5 e\nYleinen klo 19.00 (M-18, M-30, M-40, M-50, Naiset, Miehet Elite+Kilpa, Harraste), 13 km, startti looppi ja 4 kierrosta, 10 e. Voittajan saapuessa maaliin, liputetaan kaikki kierroksella olevat maaliviivan jälkeen ja lisätään tarvittaessa puuttuvat kierrokset loppuaikaan.\nTerholan kuntoradan parkkipaikka on varsin pieni ja autot suositellaan jätettäväksi Isokydötie 34:ssa sijaitsevalle parkkipaikalle, josta matkaa 700m lähtöpaikalle.\nIlmoittautumisia otetaan vastaan klo 17.30 alkaen maalialueella.\nTervetuloa Järvenpäähän kisaamaan!", "timestamp": "2020-08-10T03:06:58Z", "url": "https://www.japy.fi/mtbbianchi2017"}