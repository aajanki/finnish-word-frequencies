{"text": "BMW: E10-bensiini ohentaa ja vanhentaa auton öljyt | Yle Uutiset | yle.fi\nBMW: E10-bensiini ohentaa ja vanhentaa auton öljyt\nE10-bensiini saattaa olla moottoreille huomattavasti haitallisempaa kuin tähän saakka on luultu. Nyt saksalaiset autonvalmistajat BMW ja Daimler ryhtyvät yhdessä tutkimaan polttoaineeseen liittyviä uusia väitteitä. BMW:n johtaja sanoi sunnuntain Welt am Sonntag -lehden haastattelussa, että E10 saattaa johtaa moottorin ennenaikaiseen kulumiseen.\n6.3.2011 klo 20.28päivitetty 6.5.2013 klo 12.47\nBMW:n mekaniikkakehityksen johtaja Thomas Brünerin mukaan etanolipitoisuuden noustessa moottoriin päätyy enemmän vettä. Vesi kondensoituu palokaasuista ja joutuu moottoriöljyn sekaan. Brünerin mukaan tämä johtaa moottoriöljyn ohentumiseen ja ennenaikaiseen vanhentumiseen.\nE10-bensiiniä käyttävissä maissa saattaa seurauksena olla, että ainakin BMW-autojen öljynvaihtoväliä on lyhennettävä.\nAsiantuntijat neuvovat seuraamaan öljytikkua useammin\nBMW-johtajan E10-väite on autoteollisuuden puolelta ensimmäinen raskaan sarjan ulostulo Saksassa. Nyt Mercedeksen emoyhtiö Daimler ja BMW lähtevät yhteistyöhön testisarjalla, jolla autojätit haluavat selvittää polttoaineen vaikutuksia.\nTuloksia odotellessa saksalaisasiantuntijat neuvovat E10-bensiiniä käyttäviä autoilijoita tarkistamaan moottorin öljymäärän aiempaa tiheämmin. Mikäli öljymäärä näyttää öljytikussa lisääntyvän, on se merkki öljyn ohentumisesta.\nSaksan talousministeri Rainer Brüderle on BMW:n johtajan uusista väitteistä hämmentynyt. Yleisradioyhtiö ARD:n haastattelema ministeri vaatii öljyteollisuutta antamaan kuluttajille kaiken sen tiedon, mitä E10 -bensiinistä on saatavissa. Se on Brüderlen mukaan näiden velvollisuus.\nDie Welt: E10-Biosprit ist gefährlich für alle Autos\nARD: E10 offenbar ein Problem für alle Autos\nBMW täsmensi E10-lausuntojaan 7.3.2011\nPekkarinen puolustaa E10-polttoainetta 8.3.2011\nVTT:n erikoistutkija: E10-kohu turha 8.3.2011\nUlkomaattiede95 e10 bensiiniBMWSaksan ajoneuvomarkkinatGasoholmoottoriöljyöljyautoteollisuusMoottorin öljytaso", "timestamp": "2019-12-15T16:37:35Z", "url": "https://yle.fi/uutiset/3-5092992"}