{"text": "Etenkin maaseudulla yhteisöradiot ovat tärkeä tiedon lähde Tansaniassa. Radiotoimittajia pitkää kouluttanut Markku Liukkonen vannoo lähiopetuksen nimiin toimituksissa.\nVikes on tavoittanut tansanialaiset toimittajat hyvin – merkittävä osa tansanialaisista on ollut Vikesin koulutuksessa jossain vaiheessa työuraansa.\nTansanian radiotoimittajia useasti kouluttanut Markku Liukkonen on oppinut, että työ on tuloksellisempaa, jos se tehdään radioasemilla eikä luentosalissa. Silloin koulutus voidaan sopeuttaa asemien tekniikkaan ja toimittajien osaamiseen.\n“Tulokset syntyvät sitä kautta, että tieto kulkee alhaalta ylöspäin ja jatkuvasti seurataan sitä, mihin suuntaan ollaan menossa ja mitä tarvitaan.”\nVikes on viime vuosina keskittynyt yhteisöradioiden tukemiseen. Erityisesti maaseudulla asuville tansanialaisille yhteisöradiot ovat merkittävin uutislähde. Niissä käsitellään kuuntelijoiden kannalta olennaisia asioita, eikä valtion nuiva asennoituminen mediaa kohtaan usein koske paikallisia radioita niin pahasti kuin valtakunnallisia toimijoita.\nPerustaitoja ja tylsyyden väistelyä\nKaapeleiden oikeiden paikkojen, tuntikellon, haastattelutekniikan ja muiden radiotoimittajan perustaitojen opettamisen ohella Liukkosen vetämissä koulutuksissa on mietitty sitä, kuinka välttää olemasta tylsä radiossa.\nKaikki ei aina ole sujunut suunnitelmien mukaan. Esimerkiksi Arushaan oli kerran sovittu intensiivikoulutuksen järjestäminen viidelle tai kuudelle toimittajalle. Kun Liukkonen saapui paikalle, luentosalissa odottikin satakunta toisen ja kolmannen vuoden opiskelijaa.\n”Sitten vedettiin päivän seminaari aiheesta radiotoimittaja ja internet”, hän sanoo.\nSosiaalisen median hyödyntäminen on ollut koulutuksissa niin ikään keskeinen elementti. Sosiaalisen median lisäksi yhteisöradiot hyödyntävät myös perinteisempää viestintäteknologiaa.\n”Esimerkiksi Vikesin tukemassa Jamii FM:sä maan eteläosissa vuorovaikutus kylien välillä toimii ja kylistä lähetetään tekstiviestejä toimitukselle”, Liukkonen sanoo.\nYhteisöradioiden arvostus kasvanut\nLiukkosen mukaan radioihin on kasvanut uusi sananvapauteen sitoutunut toimittajapolvi.\n”Hyvät yhteisöradioiden toimittajat ajavat moottoripyörillä kyliin ja etsivät juttuja sieltä”, Liukkonen kuvaa.\nTansanian vuonna 2016 voimaan astunut medialaki on hankaloittanut toimittajien työtä. Esimerkiksi Tansanian suunnitelmia maakaasuesiintymän hyödyntämisestä ei voida vapaasti käsitellä mediassa.\nSanan- ja lehdistönvapauden heikko tila Tansaniassa on heijastunut myös Vikesin tukemiin hankkeisiin. Jamii FM -radioasema joutui kamppailemaan kolme vuotta saadakseen toimiluvan.\nKun lupa viimein heltisi, Suomen kehitysyhteistyöleikkaukset katkaisivat rahoituksen. Se ei kuitenkaan asemaa hiljentänyt.\n”Kahden vuoden rahoituskatkoksen ajan Jamiin toimittajat tekivät töitä palkatta, koska se oli niin kivaa. Se oli heidän radionsa ja he olivat sen rakentaneet”, Liukkonen kertoo.\nNyt Jamii FM:llä on toimilupa ja se lähettää laadukasta ohjelmaa, jota kuulujat arvostavat. Vikesin pitkäaikaisen yhteistyön seuraava vaihe on tukea radioasemaa hankkimaan itsenäisesti toimintansa rahoituksen.\nEdellinen artikkeliSuomalaisopiskelijat opettivat mediataitoja eristyksissä eläville palestiinalaisille\nSeuraava artikkeliItsenäinen media Nicaraguan hallinnon puristuksessa", "timestamp": "2020-04-07T00:08:00Z", "url": "https://vikes.fi/radioaallot-kuumina-tansaniassa"}