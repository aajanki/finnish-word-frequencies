{"text": "Hellström: Pedagogiikkaa ja koulupolitiikkaa: Viikon finaali: perjantai\nPERJANTAITA vailla viikko paketissa. Takana hyvä, haastava työviikko. Edessä vapaa viikonloppu, aikaa omille jutuille.\nTämä talvi on lisännyt kaikkialla tapaturmia. Omakin koulunpihamme on ollut tosi liukas. Hiekotuksesta huolimatta yhdelle opettajistamme sattui keskiviikkona tapaturma; hän kaatui ja on nyt pois pelistä ehkä useankin viikon ajan. Tosi ikävää.\nTänään paneudumme taas seuraamaan luokkia, joissa on käynnissä ns. luokan tason tehostettu tuki.\nPITKÄSTÄ aikaa pääsen taas mukaan pitämään musiikin tuntia. Tarkoitus on käynnistää 6ac-luokassa projekti, jonka aikana teemme 3 minuutin leffan koulumme laitoshuoltajista. Siihen keksitään nyt itse laulu: sävel ja sanat. Tällä kertaa meillä on aikaa opetella myös itse sovittamaan ja soittamaan teoksemme. Leffaa varten musiikkiesitys sitten myös nauhoitetaan uudella nauhurillamme.\nMutta ensin on perehdyttävä laitoshuoltajan työhön. Siihen meillä on hyvää materiaalia- miedän koulumme siivoojista on juuri tehty hieno artikkeli siivousalan lehteen. Ja tietysti haastattelemme heitä myös itse. Näin löydämme mm. oikeaa siivousalan sanastoa. Tarkoitus on nivoa mukaan myös roskien lajitteluohjeet. Projektiin voidaan käyttää musatuntien lisäksi myös kuvataiteen ja äidinkielen tunteja.\nPÄIVÄÄN on vielä mahduttava hieman paperihommia (ja ikuista kanslian mappien tyhjentelyä).Ja, jos vanhat merkit paikkansa pitävät, monta monta yllättävää asiaa.", "timestamp": "2018-01-21T16:27:31Z", "url": "https://pedagogiikkaa.blogspot.com/2011/01/viikon-finaali-perjantai.html"}