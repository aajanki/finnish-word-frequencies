{"text": "Alexander McCall Smith: Teetä ja sympatiaa - Kotimaa - Uutiset - MTV.fi\nKotimaa Julkaistu 12.09.2011 12:32 (Päivitetty 13.08.2012 11:24)\nSkotlantilaisen Alexander McCall Smithin luoma botswanalainen yksityisetsivä Precious Ramotswe jatkaa rikosten selvittelyä. Uusin suomennos Teetä ja sympatiaa on sarjan 10. kirja. Sarjan huima kansainvälinen menestys saattaa selittyä sillä, että se tuo lohtua kylmäksi ja kyyniseksi muuttuneeseen aikaamme. Tarinat ovat sukelluksia kulttuuriin, jossa asioilla ei koskaan ole niin kiire, ettei olisi aikaa nauttia kupillista rooibos-teetä. Tee tuntuu muutenkin olevan oiva apu moneen ongelmaan.\nMcCall Smith harrastaa toistoa: asiat kerrotaan rauhallisesti moneen kertaan. Mma Ramotswe, joka kutsuu lihavuuttaan perinteiseksi ruumiinrakenteeksi, on ottanut hoitaakseen mm. sairaalan outoja kuolemantapauksia ja poliitikon myrkytysepäilyn, hän on jäljittänyt kadonneita sukulaisia, pannut petollisia puolisoita järjestykseen ja tutkinut kauneuskilpailuun osallistuvien tyttöjen moraalia. Tukena hänellä on miehensä, autokorjaamon hyväsydäminen johtaja JLB Matekoni, itseään usein liikaa korostava apulaisetsivä Mma Makutsi sekä rakas pieni valkoinen pakettiauto, jonka moottori vetelee uusimmassa suomennoksessa viimeisiä henkäyksiään. Teetä ja sympatiaa -romaanissa Mma Ramotswe joutuu myös perehtymään itselleen vieraaseen aiheeseen eli jalkapalloon, sillä hän alkaa selvitellä syytä paikallisen jalkapallojoukkueen tappiokierteeseen. Tämänkin ongelman ratkomisessa auttaa hyvä naisenvaisto ja tarkka psykologinen silmä.\nAlexander McCall Smithin ansioksi voitaneen lukea myönteisen Afrikka-kuvan piirtäminen. Hän ei kiillota kuvaa nälänhädästä ja verisistä sisällissodista kärsivästä maanosasta mutta tarjoaa sen rinnalle hurmaavia aikuisten satuja, jotka Jaakko Kankaanpää on suomentanut taitavasti. Afrikkalaista kirjallisuutta suomennetaan yhä enemmän. Tavallisesti kirjat ovat synkkiä selviytymistarinoita tai ahdistavia siirtolaiskuvauksia. Niitä tarvitaan, jotta havahtuisimme välillä helposta elämästämme. Mutta tilaus on myös Mma Ramotswen kaltaisille hyvänolon tarinoille, joissa afrikkalaista elämänmenoa tarkastellaan länsimaalaisin silmin, lempeästi tyypitellen ja kärjistäen.\nMma Ramotswen Botswanassa ihmiset ovat köyhiä mutta välittävät toisistaan ja osaavat nauttivat pienistä hetkistä. Meiltä kadonnut yhteisöllisyys on siellä voimissaan. Mma Ramotswen ja hänen ystäviensä moraaliset pohdinnat ja keskustelut lukuisten teekupillisten äärellä ovat itse rikoksia tärkeämpiä. Usein tapausten taustalla on joukko hölmöjä väärinkäsityksiä, minkä vuoksi ratkaisutkin ovat äärimmäisen käytännönläheisiä. Kuten saduissa, asiat lutviutuvat lopuksi aina parhain päin.\nMcCall Smith on kirjoittanut myös Skotlantiin sijoittuvia kirjasarjoja, joiden ihmiset ovat eurooppalaisia, itsekkäämpiä ja inhottavampia mutta kykenevät toisinaan myös muuttumaan. Jos jaksat lukea englanniksi, suosittelen erityisesti 44 Scotland Street -sarjaa.\nLuen töissä, kotona, bussissa, kahviloissa, puistoissa, joskus kiireessä tiukalla aikataululla ja pienessä paniikissa, toisinaan hitaasti nautiskellen. Kirjat ovat täynnä oivalluksia, lohtua, hupia, kielen ja ajatusten kauneutta. Uskon, että lukemalla saattaa myös tulla hiukan viisaammaksi ihmiseksi.\nIlkka Falck: Mamma mia. Italialaisten äitien keittiössä. Valokuvat Antonio Ranesi Nokia Mission johtaja: Joillekin seurakuntalaisista Koiviston paljastus on voinut olla liikaa", "timestamp": "2018-06-19T13:10:31Z", "url": "https://www.mtv.fi/uutiset/kotimaa/artikkeli/alexander-mccall-smith-teeta-ja-sympatiaa/1787090"}