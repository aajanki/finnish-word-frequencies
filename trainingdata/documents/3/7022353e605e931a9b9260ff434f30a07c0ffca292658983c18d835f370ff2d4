{"text": "Asiantuntijoiden verkostoituminen henkilöstöhallinnossa\nITKONEN, SARI (2012)\nITKONEN, SARI\nTutkimuksella kartoitetaan asiantuntijoiden verkostoitumista ja tätä kautta myös verkostoitumisen taustalla olevia ja niihin vaikuttavia tekijöitä. Tutkimuksen kohteena ovat henkilöstöhallinnon asiantuntijat. Heidän omat ajatuksensa verkostoitumisesta toimivat tutkimuksen näkökulmana.\nTutkimuksen aineisto on kerätty vuoden 2011 keväällä Tampereen kaupungin henkilöstöyksikön asiantuntijoilta haastattelulomaketta käyttäen. Tutkimusta varten lähetettiin sähköpostin välityksellä haastattelulomake, johon asiantuntijat vastasivat. Haastateltavat ovat kaikki henkilöstöyksikössä työskenteleviä oman alansa ammattilaisia. Yksi heistä toimii muiden esimiehenä. Tutkimusmetodina käytettiin kvalitatiivista lähestymistapaa ja laadullinen aineisto analysoitiin sisällönanalyysi-menetelmää käyttäen.\nTutkimuksessa havaittiin, että vastaajat kokevat olevansa verkostoituneita. Verkostosuhteita paikannettiin heidän omasta yksiköstään, organisaation sisältä sekä sen ulkopuolelta. Verkostoituminen ei kuitenkaan näyttäydy niin yksiselitteisesti kuin voisi kuvitella. Tarkemman tarkastelun kautta havaittiin, että luottamus on verkostoitumisen kannalta erittäin keskeisessä asemassa. Myös organisaation rakenteella sekä vastaajien vuorovaikutuksella oli selvästi merkitystä sekä verkostoitumisen edistävänä että rajoittavana tekijänä.\nTutkimuksen tuloksen valossa näyttää siltä, että henkilöstöyksikkö on verkostoitunut ja vastaajien keskuudessa vallitsee luottamus. Organisaation rakenteesta löytyy merkkejä hierarkkisuudesta joka on ongelmallista avoimelle ja joustavalle vuorovaikutukselle. Tällöin verkostoja ei pystytä hyödyntämään parhaalla mahdollisella tavalla ja sillä on vaikutusta asiantuntijoiden ongelmien ratkaisuprosessiin. Ongelmien ratkaisussa toivottavaa eri aloille tapahtuvaa rajojen ylitystä ei havaittu.\nAvainsanat: Organisaatio, henkilöstöhallinto, asiantuntijat, asiantuntijuus, verkostoituminen, ongelmien ratkaisu", "timestamp": "2019-07-19T22:43:37Z", "url": "https://trepo.tuni.fi/handle/10024/83213"}