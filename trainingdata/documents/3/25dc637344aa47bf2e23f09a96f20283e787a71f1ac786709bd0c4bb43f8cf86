{"text": "Norjassa oikeuden päätös vapauttamassa pornon - MTVuutiset.fi\nNorjassa oikeuden päätös vapauttamassa pornon\nJulkaistu 03.06.2005 18:52 (Päivitetty 04.06.2005 19:50 )\nHovioikeus antoi tänään vapauttavan päätöksen jutussa, jossa kansanedustaja oli nostanut syytteen sensuroimattoman pornolehden julkaisijaa ja jakelijaa vastaan.\nNorjassa ollaan luopumassa pornografisten julkaisujen kiellosta.\nNorjalainen hovioikeus antoi tänään vapauttavan päätöksen jutussa, jossa syytteessä oli seksilehden julkaisija Stein-Erik Mattsson. Oikeuden mukaan Mattssonin vuonna 2002 julkaiseman lehden sisältöä ei voida pitää loukkaavana.\n- Käytännössä tämä merkitsee, että pornon kieltävä lakipykälä 204 kumoutuu, iloitsi Mattsson oikeuden päätöksen jälkeen.\n- Tämä on historiallinen voitto yli sata vuotta kestäneessä kamppailussa sen puolesta, että Norjassa sallittaisiin terveet eroottiset kuvaukset. Se että tämä päätös tuli Bondevikin hallituskaudella, on tietysti erityisen ilahduttavaa, hän sanoi viitaten kristillisdemokraattiseen pääministeriin Kjell Magne Bondevikiin.\nMattsson julkaisi sensuroimattoman pornolehden vuonna 2002 ja jakoi lehteä mm. ilmaiseksi Oslon kaduilla. Hän lähetti julkaisun myös kaikille kansanedustajille. Yksi kansanedustajista nosti syytteen Mattssonia vastaan.", "timestamp": "2018-12-18T19:28:02Z", "url": "https://www.mtvuutiset.fi/artikkeli/norjassa-oikeuden-paatos-vapauttamassa-pornon/2262406"}