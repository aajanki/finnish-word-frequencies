{"text": "Holmes Report: Evian partneri Edelman on vuoden viestintätoimisto - Mediaviikko - Viestinnän ja median uutisia\nHolmes Report: Evian partneri Edelman on vuoden viestintätoimisto\nHolmes Report on valinnut viestintätoimisto Edelmanin vuoden 2004 kansainväliseksi viestintätoimistoksi. Suomessa Edelmanin partneri on Evia, joka kertoo lukeutuvansa kolmen suurimman toimiston joukkoon. “Edelman on tärkeä kumppani asiakastyössä ja uusien trendien oppimisessa”, sanoo viestintäyksikön johtaja Elina Lahtinen Eviasta.\nHolmes korostaa erityisesti Edelmanin terveydenhoitosektorin vakaata kasvua Euroopassa.\nEdelman on lähentynyt toiminnassaan mainontaa ostamalla mm. kuluttajamainontaan erikoistunen Jackie Cooper PR -toimiston ja USA:ssa Strategy One-toimiston.\n“Nyt on megatrendinä, että mainonta ja tiedotus tulevat toistensa kylkeen. Asiakkaat haluavat näitä palveluja yhdessä. Edelman on liittänyt toimintaansa mainontaa ja Eviassa mainontaan tulevat viestintäpalvelut yhä selvemmin mukaan”, Elina Lahtinen kertoo.\nEdelman on maailman suurin yksityisessä omistuksessa oleva viestintätoimistoketju, jonka palveluksessa työskentelee 1900 työntekijää. Yhtiöllä on yhteensä 41 toimistoa Euroopassa, Pohjois-Amerikassa, Etelä-Amerikassa ja Aasiassa sekä 39 kumppanuustoimistoa. Suomen kumppanuustoimistossa Eviassa työskentelee viestintäyksikässä 12 henkilöä. Koko Evian henkilökuntamäärä on lähes sata.", "timestamp": "2019-07-22T18:30:41Z", "url": "https://mediaviikko.fi/kategoriat/uutiset/holmes-report-evian-partneri-edelman-on-vuoden-viestintatoimisto.html"}