{"text": "yrttien istutus Archives - Homevialaura\nAina, kun jaan jotain Instagram Storiesiin terassin ruukuista, tulee viestitulva siitä, mistä ruukut ovat. Kiva kun teitä kiinnostaa ja kiva jos voin olla avuksi! Niinpä vastaan nyt usein kysyttyyn kysymykseen täällä blogissakin: ruukut ovat 4Living-merkkiä. Osa ruukuista oli meillä jo viime vuonna, ja tänä vuonna täydensimme samoja Vekeltä. Sieltä siis ainakin pitäisi näitä moderneja valkoisia jalallisia kukkaruukkuja ja kukkalaatikoita saada. Samoja löytyy myös mustassa värissä.\nNiin kuin Yrttikesän aloitus ja Välimeri takapihalle -postauksessa kerroin, meille tärkeintä pihalla ovat aina olleet yrtit ja niin on tänäkin vuonna. Tähän mennessä olemme istuttaneet basilikaa, persiljaa, korianteria, sitruunamelissaa, oreganoa sekä varrellisen rosmariinin ja valtavan timjamin. Niin kuin kuvasta näkyy, osa ruukuista on vielä tyhjinä ja niihin tarkoitus on laittaa ainakin salviaa, minttua, tilliä ja ruohosipulia sekä mahdollisesti rakuunaa, lipstikkaa ja mitä nyt löytyykin.\nNyt ruukut ovat keskellä terassia, sillä siirtelen niitä edelleen joka yö sisälle lämpimään ja päiväksi aurinkoon ja taas taas raekuurolta suojaan ja niin edelleen. Onneksi en ole unohtanut yrttejä kylminä öinä ulos vielä kertaakaan. Siitäkin syystä pidän näistä ruukuista, että ne ovat niin kevyitä ja helppoja siirtää (vaikka en odottanutkaan, että toukokuussa olisi näin paljon kylmiä öitä sekä rae- ja räntäkuuroja).\nRuukkujen varsinainen paikka on terassiovien ja grillin välisessä kulmassa, mutta varmasti ainakin koristellisempia kasveja, kuten laventelia ja valkoisia kesäkukkia, tulee siirreltyä terassiovien suullekin. Kuvaan toki kesän mittaan laajemmin terassia, tällä kertaa pikanappasin vain kuvat ruukuista.\nOlen myös saanut paljon kysymyksiä yrttien istuttamisesta, kun nämä ruukut ovat umpinaisia, eikä niissä ole reikää pohjassa. Olen istuttanut yrtit suoraan ruukkuihin niin, että pohjalle olen laittanut jätesäkistä leikattua muovia suojaksi ja sen päälle salaojan sorasta, kivestä tai vastaavasta. Sitten vain multaa ja yrtit.\nTimjamin ja rosmariininkaltaiset puuvartiset yrtit ovat mutkattomia, mutta etenkin basilika tarvitsee paljon vettä ja on arka kylmälle. Muuten pidän yrttejä helppoina hoidettavina, jotka pärjäävät vähän suurpiirteisemmänkin puutarhurin käsissä. Kannattaa siis ilman muuta rohkeasti kokeilla! Itselleni tämä köyhän naisen Toscana on aina kesän suurin onni ja ilo.\n9 Comments · Filed In: piha ja terassi · Tagged: 4Living, jalallinen kukkalaatikko, jalallinen kukkaruukku, yrttien istutus, yrttien kasvatus\nNyt käynnistyy neljäs kesämme tässä rivitalokodissa, ja parasta täällä elämisessä vuosi toisensa jälkeen on (suhteessa asuntoon) isokokoinen aidattu piha. Piha ja terassi ei ole meillä vain kodista sisältä ulos levittyvä olohuone, vaan myös kesämökkimme. Ja tänä vuonna, niin kuin viime vuonnakin, kun vietimme kotimaankesää, myös meidän Italiamme ja Espanjamme. Ilmankos ajattelen, että piha on minun köyhän naisen Toscanani.\nJa köyhän naisen Toscana täytetään tietysti ennen kaikkea yrteillä. Rakastan yli kaiken sekä yrttien makua että tunnelmaa. Tiedän jo nyt ilman jarisinkkosiakin, että lapseni tulevat saamaan trauman, kun kotona syötetään yrttejä läpi sesongin suurin piirtein iltapuurossakin.\nLisäksi sielunelämämme kohtaavat hyvin, sillä liian hankalien kumppanien kanssa en halua kesääni viettää, vaan yhteiselon täytyy olla helppoa ja rentoa. Yrteille riittää, kun käy roselasillisten välissä antamassa vettä. Moni sinänsä muuten ihastuttavan kasvin olen jättänyt kauppaan, sillä turhauduin jo lukiessani toista riviä istutus- ja hoito-ohjeita.\nOlen huomannut, että tänä vuonna puutarhabuumi on suorastaan räjähtänyt, ja yhä useampi on alkanut kasvattaa taimia siemenistä. Ehkä joskus itsekin yritän sitä vähintään lasten iloksi – en toki pihallista, mutta yksi pieni rivillinen kylvöttävää keittiön ikkunan alle mahtuisi. Toisaalta, niin kuin jo rentouden ja helppouden mainitsinkin, pidän kyllä tästäkin, että käyn vain nappaisemassa muiden kasvattamat kasvit valmiina, kun lämpömittari vain värähtää riittävään asentoon.\nSamoin mietin, että olisiko meidän pitänyt laajentaa viljelyjä isoihin istutuslaatikoihin, mutta luulen, että jälleen meille sopii paremmin pitäytyä tässä järjestelyssä. Meillä on terassilla moderneja jalallisia kukkalaatikoita ja ruukkuja, ja niitä ostimme nyt täksi vuodeksi lisää. Niihin ei tule etanoita, niitä on helppo tarpeen mukaan siirrellä eikä niihin myöskään yllä 1-vuotiaan vikkelät kädet.\nVaikka muilla laajempia istutuksia ja kylvöjä ihailenkin, meille yrttejä intohimoisesti rakastaville mutta myös mañana mañana -tyyppisille henkisesti välimerellisille tämä on ihanteellinen kompromissi. Niin kuin elämässä muutenkin myös puutarhanhoidossa on minusta vähintään yhtä oleellista miettiä, mitä ei tee kuin mitä tekee, jotta harrastus ei ala tuntua taakalta ja työltä.\nKuvaan toki myöhemmin kasvit vielä istutettuina, mutta tässä jo ensimmäinen katsaus siihen, miltä meidän pihatyylimme näyttää. Tässä satsissa on laventeli, tomaatti, varrellinen rosmariini, iso timjami, basilikaa, korianteria, oreganoa, sitruunamelissaa ja tarpeeksi välimerellisen näköinen kiintiökesäkukka, jonka raukan nimeä en edes muista (tarkistin: Kellokukka ‘Like Mee’). Myöhemmin on vielä laitettava ainakin salviaa, tilliä, persiljaa ja minttua.\n13 Comments · Filed In: piha ja terassi · Tagged: yrtit, yrttien istutus\nKiitollinen yrttitarha\nOlipa riemastuttavaa palata reissusta, kun odottaa näkevänsä kaikki kasvit taju kankaalla, mutta totuus onkin kiitollisena parvekkeella rehottavat puskat.\nEn tiedä, ovatko yrtit yleisesti ottaen helppoja hoidettavia, onko erityisruukulla ja leudolla säällä ollut merkitystä tai onko meillä vain käynyt munkki. Joka tapauksessa basilika, timjami, oregano, salvia ja minttu ovat kaikki elämänsä kunnossa.\nKuvat otin taannoisen istutusoperaation aikana. Ruukku on siis Lechuzan altakastelutoiminnollinen Trend Balconera. En tiedä, pitääkö yrtit vielä jossain vaiheessa lannoittaa tai miten ne selviäisivät yksinään helteessä (tai hallassa – todellisempi uhka Suomen kesässä).\nTaidan jatkossakin suosia mieluummin hyöty- kuin koristekasveja (oliivipuu ja hortensia jo tänä kesänä menetetty). Pienellä järkkäilyllä toiseen päähän parveketta mahtuisi vielä rivi istutuksia. Mielessäni on pitkulainen Bacsac, joka olisi helppo säilöä talven ajaksi.\n8 Comments · Filed In: oma koti, parveke, sisustus · Tagged: Bacsac, Kekkilä Yrttimulta, Lechuza, Lechuza Trend Balconera, yrtit, yrttien istutus", "timestamp": "2020-06-02T10:16:21Z", "url": "https://homevialaura.com/tag/yrttien-istutus/"}