{"text": "Talkoolaiset tekevät onnistuneet Herättäjäjuhlat - Kirkko ja koti\nTeksti ja kuvat: Seija Rytkönen\nNilsiässä ensi kesänä pidettävien Herättäjäjuhlien vapaaehtoistyöntekijöiden saamiseksi ei ole olemassa ”kikka kolmosta”.\nPitäjässä luotetaan nyt yhteiseen talkoohenkeen, Herättäjäjuhlien vakiotalkooporukkaan ja vapaaehtoistyo.fi/herattajajuhlat -verkkosovellukseen.\nNilsiän Herättäjäjuhlien pääsihteeri Simo Korkalainen on luottavaisella mielellä yhdeksän kuukautta ennen H-hetkeä. Edelliset juhlat olivat Paavo Ruotsalaisen maisemissa vuonna 1985, ja sitä ennen juhlittiin 1952, 1920 ja 1906. Kokemusta ja osaamista ei Nilsiästä puutu.\n”Työtähän se teettää 1500 talkoolaisen saaminen, eikä se ihan hihasta ravistamalla onnistu. Mutta meidän seudulla on vielä talkooperinnettä jäljellä”, Korkalainen kiittelee.\nHerättäjäjuhlat järjestetään perinteisesti talkooperiaatteella ja organisaatio on hyvin viritetty. Juhlatoimikunnan alaisuudessa on 11 toimikuntaa, joihin tarvitaan vapaaehtoisiksi monen alan ammattilaisia. Juhlatoimikunnan puheenjohtajana on Järvi-Kuopion seurakunnan kirkkoherra Reijo Leino ja juhlien palkattuna työntekijänä toimii pääsihteeri Simo Korkalainen.\nEkumenian hengessä\n”Kun omalla paikkakunnalla järjestetään kirkon toiseksi suurin hengellinen kesäjuhla, niin aktiiviset ihmiset tulevat talkoisiin mukaan. Helluntaiseurakunta lupasi jo omat tilansa käyttöön juhlaviikonlopuksi eli meillä on kirkkokuntarajat ylittävää yhteistyötä.”\n”Juhlaviikonlopuksi odotetaan noin 30 000 kävijää. Tämä on selkeä projekti, johon Nilsiässä ja naapuripitäjissä on jo erityisen paljon innostuttu. Talkoolaisia on saatu mukaan ainakin jo 150”, Korkalainen ynnäilee.\nTähän mennessä vapaaehtoiset ovat askaroineet jo varainkeruussa, sillä käsityöpiirissä on tehty juhlilla myytäviä käsitöitä sekä Paavo Ruotsalaisen itse tekemän tuolin moderneja versioita eli Paavon palleja.\n”Isompia konkreettisia maamerkkejä ryhdytään tekemään juhannuksen jälkeen, jolloin talkoolaisten vakioporukka rakentaa pääportin sekä ohjelmalavan Vanhan kirkon puistoon. Tähänkin tarvitsemme lisää vapaaehtoisia.”\nHommia joka lähtöön\n”Eikä tarvitse kuulua edes kirkkoon, kun on tervetullut mukaan näihin talkoisiin. Projektiin voivat osallistua muidenkin herätysliikkeiden jäsenet ”, lisää talkootoimikunnan puheenjohtaja, Järvi-Kuopion seurakunnan diakoniatyöntekijä Eeva Väätäinen.\nPerinteinen Väätäisten körttisuku onkin aktivoitunut kiitettävästi mukaan talkoisiin, sillä sukuun naitu Outi Väätäinen hoitaa vapaaehtoisena talkootoimikunnan sihteerin tehtäviä.\n”Huomenlahjana taisi tulla oikeus tulla mukaan näihinkin talkoisiin”, Outi Väätäinen nauraa.\n”Olemme laskeneet, että tarvitsemme noin 800 henkilöä ravintolapalveluihin, seuraavaksi eniten lipunmyyntiin, talouspuolelle noin 150, liikenteenohjaukseen ja -järjestelyihin 80, majoituspalveluihin 50 sekä juhlakenttätehtäviin noin 40 henkilöä”, Outi Väätäinen laskeskelee nopsasti.\n”Yhteydet alueen järjestöihin ja yhdistyksiin on jo kartoitettu, joten siltäkin puolelta tullaan saamaan vapaaehtoisia.”\nIlmoittautuminen jo alkanut\nVuoden vaihteessa avautuu verkossa www.vapaaehtoistyo.fi/herattajajuhlat, jonka kautta voi ilmoittautua tehtävään ja 4 tunnin työvuoroon.\n”Nyt ilmoittautumaan pääsee täyttämällä talkoolomakkeen ja lähettämällä sen joko Simo Korkalaiselle, minulle tai antamalla sen seurakuntien työntekijälle. Lomake löytyy verkkosivuiltamme osoitteesta www.kuopionseurakunnat.fi/jarvi-kuopion-seurakunta/nilsian-alueseurakunta”, Eeva Väätäinen kertoo.\nHän heittää vapaaehtoisiksi aikoville hartaan toiveen.\n”Tarvitsemme useita henkilöitä, joilla on Tieturva 1- tai Tieturva 2 - kortti. Myös hygieniapassin ja EA-kortin suorittaneita kaivataan porukkaan.”\nKörttitukka kahdella kympillä\nJuhlia valmistelevat Herättäjä-Yhdistys yhdessä Kuopion ev.lut. seurakuntayhtymän sekä Kuopion kaupungin kanssa. Juhlille tulee joka vuosi ihmisiä, jotka eivät ole vakiokävijöitä.\nVuonna 2009 Seinäjoella pidettyjen Herättäjäjuhlien jälkeen laskettiin, että paikkakunnalle jäi rahaa noin 600 000–800 000 euroa.\n”Taloudellisestihan tällä on tosi suuri merkitys alueelle. Uskon, että tämä on mahdollisuus myös yrittäjille”, Korkalainen pohtii ja heittää virnistellen hyvän vinkin.\n”Entäs jos partureissa olisikin juhlatarjous: tule ja leikkauta körttitukka kahdella kympillä?\nTallenna tietokoneellesi ilmoittautumislomake vapaaehtoistyöhön Nilsiän Herättäjäjuhlille 7.-9.7.2017. Täytä se, skannaa ja lähetä se joko sähköpostilla tai kirjeitse. (Lomake on pdf-tiedostona tämän sivun alalaidassa)\nTäytetyn lomakkeen voi palauttaa sähköisesti:\nPaperiversion voi lähettää:\nPappilankuja 7, 73300 Nilsiä\nLisätietoja: Simo Korkalainen\np. 040 4888 671\nVinkkisivuja valmistautuessa Nilsiän Herättäjäjuhlille 7.–9.7.2017\nHerattajuhlat.fi (Koostetta Vantaan Herättäjäjuhlista, puheita, uutisia, kuvagalleria jne. )\nHerättäjäyhdistys\nTervetuloa Nilsiän Herättäjuhlien talkoolaiseksi 7.-9.7.2017", "timestamp": "2018-06-23T11:53:39Z", "url": "https://www.kirkkojakoti.fi/790-talkoolaiset-tekevat-onnistuneet-herattajajuhlat"}