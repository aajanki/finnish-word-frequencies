{"text": "Misellaarivesi - Lilou's Crush | Lily.fi\nHertta\tLilou's Crush\t 11.11.2015 21:53\nLoppuun kaluttuja purkkeja onkin nyt tulossa useampia, kuten normaalia, kaik loppuu aina samaan aikaan. Lyhyesti, tämä loppuun kaluttuhan on teema sellaisille kosmetiikkatuotteille, jotka olen käyttänyt purkin pohjia myöten, ja kipitän hetimiten ostamaan uuden samanmoisen.\nTällä kertaa kyseessä on Nivean 3 in 1 Micellar Cleansing Water eli suomeksi misellivesi. Oikeastaan mikä vain testaamani misellivesi kävisi tuon purkin paikalle, ovat kaikki olleet hyviä, mutta edullisemmassa putsariarsenaalissa Nivea on ollut luottokamaa, joten pysyn nyt tässä sortissa jatkossakin ainakin hetken.\nMisellivesihän on sellainen tuote, joka kuulostaa ensin lupaavan liikoja. Esimerkiksi tämä Nivean misellaarivesi kertoo puhdistavansa meikin kasvoilta ja silmistä sekä kosteuttaa ihoa. Miselliveden teho perustuu teknologiaan, jossa misellihiukkaset houkuttelevat epäpuhtaudet ja liat pois ihosta itseensä, mutta jättävät veden ulkopuolelle -tästä johtuu se, että misellaarivesi ei kuivata samalla tapaa kuin esimerkiksi alkoholipitoinen tai muutenvain tujakka kasvovesi. Kuten kasvovesi, misellivesikään ei vaadi huuhtelua, toki kosteusvoiteen jälkeensä, vaikka vähän kosteuttaakin.\nEi nämä ainakaan kovin kauas lupauksistaan jää, sillä oma naamani on pysynyt misellivesiin siirtymisen jälkeen vähintäänkin yhtä hyvässä kunnossa kuin ennen niitä, eikä kasvoja kiristele puhdistuksen jälkeen -eivät siis ole ainakaan kuivattaneet liikaa.\nItse käytän tällaista tuotetta kahdella tavalla\n1. Puhdistuspyyhkeiden sijasta (tulee huomattavasti edullisemmaksi läträtä veden ja vanulappujen kanssa) aamupuhdistukseen joka aamu\n2. Viimeisimpien (silmä)meikin rippeiden poistamiseen iltaisin, jos eivät ole ihan kaikki pakkelssonit lähteneet suihkussa normaalilla putsarilla -näin käy yleensä silloin, jos olen tehnyt tuhdit tummat rajaukset tai käyttänyt kestohuulipunaa.\nNivean vedessä ei ole parabeeneja, väri- tai hajuaineita, joten se sopii tällä hetkellä hitusen herkistyneelle iholleni hyvin.\nMuita misellivesileikkeihin siirtyneitä?\nLaura T.\tMissä olet Laura?\t 11.11.2015 21:58\nMinä minä! Sama tuote täällä käytössä - älyttömän hyvä.\nHertta\tLilou's Crush\t 11.11.2015 22:02\nylävitoset :) On kyllä todella!\nHei hyvä. Koska jos jompikumpi testataan jotain muuta, voidaan vaihtaa kuulumiset. Voitais tosin vaihtaa ihan muitakin kuulumisia :D\nLaura T.\tMissä olet Laura?\t 13.11.2015 11:35\nJoo, olis ihanaa taas nähdä! Sumplitaan lähiaikoina.\nHertta\tLilou's Crush\t 16.11.2015 20:42\nbijou (Ei varmistettu)\t 11.11.2015 22:51\nMinä olen myös vannoutunut miselliveden käyttäjä. En edes käytä muita putsareita enää. Mä olen kokeillut kolmea eri merkkiä (Garnier, L'Oréal ja Simple, joista viimeisintä ei varmaan saa Suomesta?). Kaikki aivan loistavia tuotteita, joilla lähtee pakkeli kuin pakkeli. Jopa kasvomaalit lähtee lasten naamoista ilman tappelua!\nHertta\tLilou's Crush\t 12.11.2015 23:08\nSiellä on toinen tosifani! Putsaatko aina meikit sun muutkin vain misellivettä käyttäen? Minulla on jokin outo päähänpinttymä, että iltasuihkussa on pestävä naama ihan vesipesulla ja \"saippualla\". Simpleä ei tosiaan taida täältä saada... vai hetkonen, sainkohan pitkä aika sitten jonkin näytteen. Nyt en muista, olivatko Simplen liinat jossain pressihommelissa vaiko nykin reissulta matkaan tarttuneet. OIkein kelpo kamaa!\nbijou (Ei varmistettu)\t 16.11.2015 04:38\nJoo, mulla ei ole muita putsareita käytössä enää ollenkaan. Mutta mä käynkin suihkussa yleensä aamuisin, jolloin niitä meikkejä ei tarvitse enää putsata. Jos kävisin suihkussa iltaisin, mulla todennäköisesti olisi suihkussa joku muu puhdistusaine.\nHuomasin muuten just meidän kaupassa, että toi Garnierin misellivesi on puolet halvempaa kuin Nivea, L'Oréal tai Simple. Ensimmäinen kysymys mikä tuli mieleen oli että mikä siinä on vikana... :)\nSanna/Kotisaari (Ei varmistettu)\thttp://kohtikotisaarta.blogspot.fi\t 11.11.2015 23:35\nKyllä vain, täälläkin käytössä juurikin tuo Nivean misellaarivesi ja sanon ihan samaa - huipputuote!\nHertta\tLilou's Crush\t 12.11.2015 23:09\nJes, samis samis :) Huippua ja halpaa. Kyllä kelpaa!\nJaana K\tKeittiössä, kaupungissa\t 12.11.2015 08:10\nMatkoilla ihan paras tuote! Mulla on Madaran versio käytössä, tosi hyvä sekin :)\nHei Madarasta olen kuullut hyvää! Se olisi hyvä luksuksempimisellikokeilu :) Pistänpä muistiin!\nJaana K\tKeittiössä, kaupungissa\t 13.11.2015 12:24\nNiillähän on aina säännöllisesti se -40 % night sale, kannattaa väijyä sitä! :)\nHertta\tLilou's Crush\t 16.11.2015 20:43\nOo, painun väijyyn!", "timestamp": "2017-11-20T02:29:19Z", "url": "http://www.lily.fi/blogit/lilous-crush/loppuun-kaluttu-nivea-misellivesi"}