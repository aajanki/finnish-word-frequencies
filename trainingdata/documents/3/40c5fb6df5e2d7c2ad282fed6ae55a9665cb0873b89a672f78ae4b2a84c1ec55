{"text": "Tervakiistassa voitto kotiin - Pääkirjoitus - Turun Sanomat\nTervakiistassa voitto kotiin\nPääkirjoitus | Turun Sanomat | 28.3.2007 2:31 | 0\nSuomalaiset voivat huokaista helpotuksesta. Saamme edelleen esi-isiemme tavoin suojata venhomme ja paanukattomme aidolla kotimaisella mäntytervalla. EU:n pyrkimys kieltää mustan mönjän käyttö puun kyllästeenä karahti niin sanotusti kiville.\nNelisen vuotta sitten ison kohun saattelemana alkanut taistelu perinneinnovaation puolesta päättyi kotivoittoon. EU:n viranomaiset ovat päättäneet, ettei mäntytervaa luokitella biosidiksi, eikä sitä näin ollen rinnasteta myöskään teollisiin puunsuoja-aineisiin.\nTervan hyväksyminen kemialliseksi kyllästeeksi olisi vaatinut laajoja tutkimuksia ja kallista lupamenettelyä. Siihen suppeiden kotimarkkinoidemme parillakymmenellä yrittäjällä ei olisi ollut varaa.\nMutta ei mitään niin hyvää, ettei jotakin kriittistä. Kuten sosiaali- ja terveydenhuollon tuotevalvontakeskuksen ylitarkastaja Paula Haapasola huomauttaa (HS 27.3.) EU:n päätös ei sinällään todista tervan turvallisuudesta. Päinvastoin, aineen tiedetään sisältävän muun muassa syöpää aiheuttavia hiilivetyjä.\nVaikka mäntytervaa on Pohjoismaissa poltettu ja hyödynnetty mitä erilaisimpiin tarkoituksiin sukupolvesta toiseen, sitä ei ole koskaan perusteellisesti tutkittu. Joko nyt alkaisi olla aika?", "timestamp": "2019-11-13T20:36:40Z", "url": "https://www.ts.fi/mielipiteet/paakirjoitukset/1074190241/Tervakiistassa+voitto+kotiin"}