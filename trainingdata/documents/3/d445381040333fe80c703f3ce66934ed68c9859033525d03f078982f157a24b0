{"text": "Rivitalo yritettiin polttaa Helsingin Vuosaaressa - MTVuutiset.fi\nRivitalo yritettiin polttaa Helsingin Vuosaaressa\nJulkaistu 17.11.2011 13:43 (Päivitetty 16.01.2012 22:34 )\nHelsingin poliisin mukaan viime lauantaina aamuyöstä Vuosaaressa syttynyt tulipalo oli sytytetty tahallaan. Tulipalossa neljän perheen rivitalo vaurioitui pahoin.\nPian tulipalon syttymisen jälkeen poliisi otti kiinni Vuosaaresta helsinkiläismiehen, jota epäillään törkeästä tuhotyöstä. Helsingin käräjäoikeus vangitsi miehen tiistaina todennäköisin syin epäiltynä törkeästä tuhotyöstä.\nHelsingin Vuosaaressa on viime kesän ja kuluvan syksyn aikana sytytetty useita tulipaloja, jotka ovat aiheuttaneet omaisuusvahinkoja. Vangitun miehen osuutta tutkitaan myös näihin tuhopolttoihin.\nPoliisi pyytää rivitalopaloon liittyen lähistöllä liikkuneita ihmisiä ilmoittamaan mahdollisista näkö- ja kuulohavainnoista jutun tutkijoille. Havainnot voi ilmoittaa virka-aikana numeroon 071-877 5329 ja virka-ajan ulkopuolella 071 877 4080.", "timestamp": "2018-12-10T04:26:42Z", "url": "https://www.mtvuutiset.fi/artikkeli/rivitalo-yritettiin-polttaa-helsingin-vuosaaressa/2059410"}