{"text": "Verokuormasta kakkua varakkaille - Keskisuomalainen\nVerokuormasta kakkua varakkaille\nKeskisuomalaisen pääkirjoituksessa 6.4. esitetään, että oppositio on keksinyt politikoinnin sauman perintöveron poistosta. Eduskunnassa todellakin tehdään politiikkaa ja sitä tekee myös hallitus keventämällä rikkaiden ja suurituloisten verotusta. Hallituksen politikointi ei ole yhtään vähemmän politiikkaa, vaikka se jatkaa viimeaikaisten hallitusten linjalla. Se poistaa edelleen yritysten ja maatilojen perintöveroa.\nPerintöveron poisto yrittäjiltä ja maatiloilta luo lisää eriarvoisuutta perheiden lasten välille. Jo nyt käy esiin tilanteita, joissa perintö on jaettu ainoastaan yhdelle lapselle vaikkapa sukumaatilan jatkolupauksia vastaan.\nPerintöveron helpotusta olisi tullut harkita eri kantilta kuin nyt on tehty.\nSitä olisi tullut harkita niin, että lasten ja lesken oikeus asuntoon, kesämökkiin, pienyritykseen tai maatilaan ei vaarantuisi, kun kyseessä olisi pienituloinen perhe. Päinvastoin nyt suositaan miljoonaomaisuuksien veronkiertomahdollisuuksia perheyrityksiin piilottamisen avulla.\nValitettavaa on, että valtio ei voi maksaa veroja kansalaisten puolesta, vaikka sellaistakin on täällä Arkadian mäellä eräs kansanedustaja humoristisesti esittänyt. Tosiasiassa yksin varallisuusveron poisto tarkoitti 130 miljoonan euron vuosimenetystä hyvinvointivaltion rahoituspohjasta.\nNyt Keskisuomalainen politikoi pääkirjoituksessaan perintöverosta luopumisen puolesta ja ennustaa jopa tuloverotuksen tasa-veroon siirtymistä. Valitettavasti vain rikkaita suosiva veronkevennysohjelma johtaa takaisin viimevuosisadan alun tilanteeseen, jossa hyvinvointivaltiosta voidaan vain haaveilla.\nSuomessa on 140 000 köyhää lasta ja asiantuntijoiden huoli on; miten heidän jatkokoulutuksensa peruskoulun jälkeen saadaan kunnialla hoidettua? Samoin lapsiperheet ja erityisesti yksinhuoltajat kamppailevat toimeentulonsa kanssa.\nLapsiperheille kanavoitu tuki parantaa parhaiten kotimaista kysyntää ja siten kasvattaa kansantaloutta. Samoin tulevaisuudessa uhkaavaan työvoimapulaan voitaisiin vastata, kun rahaa siirrettäisiin tukemaan lapsiperheitä ja kasvattamista, eikä rikkaiden verohelpotuksiin.", "timestamp": "2019-10-14T22:05:15Z", "url": "https://www.ksml.fi/mielipide/mielipidekirjoitus/Verokuormasta-kakkua-varakkaille/68209"}