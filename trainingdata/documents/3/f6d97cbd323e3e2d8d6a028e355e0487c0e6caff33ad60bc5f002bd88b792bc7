{"text": "Karmea käyrä Suomen talouden tilasta: \"Köyhtymisemme on alkanut\" - Kotimaa - Ilta-Sanomat\nKarmea käyrä Suomen talouden tilasta: \"Köyhtymisemme on alkanut\"\nNordean pääekonomistin Aki Kangasharjun mukaan elämme pisintä rauhanajan laskukautta ainakin 150 vuoteen.\nJulkaistu: 24.1.2014 10:41\nNordean pääekonomisti Aki Kangasharjuhttp://www.iltasanomat.fi/haku/?search-term=Aki%20Kangasharju maalaa blogissaan synkän kuvan Suomen talouden tilasta.\n- Vaikka maailmalta kuuluu jo vähän parempaa, tästä tulee Suomen pisin rauhanajan laskukausi ainakin 150 vuoteen, jonka ajan tilastoja bkt:stä on tehty, Kangasharju kirjoittaa Nordean nettisivuillahttp://newsroom.nordea.com/fi/blogpost/historian-pisin-laskukausi/.\n- Pikku hiljaa käynnistynyt kasvu jatkuu lähivuodet niin hitaana, että talouskuopan täyttämiseen menee jopa 9 vuotta. Kun mietitään, miten suureksi bkt olisi tänä aikana ehtinyt ilman taantumaa, elämme todellakin taloudellisessa mielessä menetettyä vuosikymmentä.\nKangasharjun mukaan edes toisen maailmansodan vaikutus Suomen bruttokansantuotteeseen ei ollut näin pitkä. Bkt palasi lähtötasolleen viidessä vuodessa. Nykyisen laskukauden kanssa yhtä pitkäksi, yhdeksän vuoden mittaiseksi, muodostui vain vuodesta 1913 alkanut ajanjakso, joka oli sotaisa. Silloin koettiin ensimmäinen maailmansota ja sisällissota.\n- Ei olekaan ihme, että tästä tulee pisin reaalipalkkojen laskun kausi 1960-luvulla alkaneessa ansiotasohistorian tilastossa. Köyhtymisemme on alkanut, toivottavasti se saadaan kohtuullisessa ajassa pysähtymään, Kangasharju kirjoittaa.\nKangasharju esittelee kirjoituksensa yhteydessä Tilastokeskuksen käyrää bruttokansantuotteen määräindeksistä. Esimerkiksi vuonna 1876 alkanut lama vei Suomen talouden \"kuoppaan\" kuudeksi vuodeksi.\nYhdysvalloista alkanut \"Suuri lama\" eli 1930-luvun lama vaikutti Suomeen vain vähän. Silloin Suomi palautui neljässä vuodessa lähtötasolleen.\n1990-luvun lama kuritti Suomea kovalla kädellä. Silloin bruttokansantuote saatiin raiteilleen kuudessa vuodessa.\nKangasharjun blogikirjoituksesta kertoi ensimmäisenä Talouselämähttp://www.talouselama.fi/uutiset/tasta+tulee+suomen+pisin+rauhanajan+laskukausi+ainakin+150+vuoteen/a2228132.", "timestamp": "2017-02-20T09:24:11Z", "url": "http://www.iltasanomat.fi/kotimaa/art-2000000707253.html"}