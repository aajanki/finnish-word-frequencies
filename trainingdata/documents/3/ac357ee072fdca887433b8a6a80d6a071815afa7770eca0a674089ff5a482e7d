{"text": "Älyä Kalasataman roskahuoltoon ja ylläpitoon - Fiksu Kalasatama\nHome Nopeat kokeilut Älyä Kalasataman roskahuoltoon ja ylläpitoon\nOsana Fiksun Kalasataman Nopeiden kokeilujen ohjelmaa Kalasataman alueen taloyhtiöissä haetaan kokemuksia älykkäiden roska-astioiden käytöstä ja siitä miten dataa voi hyödyntää parantamaan asukasviihtyvyyttä. Lisäksi alueella testataan palautejärjestelmää, jonka avulla asukkaat voivat antaa kännykällään palautetta roskisten ja kalusteiden kunnosta.\nKalasataman Palvelu Oy:n ja taloyhtiöiden ideoima kokeilu tuo älykkäät roskikset alueelle helpottamaan pihojen ja katujen puhtaanapitoa. Yhteispihojen kadunvarsien viiden roska-astiapisteen osalta kokeillaan miten älykäs anturitekniikka tarjoaa mahdollisuuden seurata reaaliaikaisesti roska-astioiden täyttöastetta ja siten vaikuttaa viihtyvyyteen. Sensorit seuraavat roska-astioiden täyttöastetta, kertovat koska astiat pitää tyhjentää ja ilmoittavat mahdollisista käyttöhäiriöistä.\nKokeilun aikana halutaan laajemmin kartoittaa miten kerättyä dataa voisi hyödyntää muuten alueen palveluiden kehittämisessä. Tieto kerätään taustasovellukseen, joka seuraa tapahtumia, ohjaa tyhjennyksiä ja kerää tietoa roskavirroista. Kokeilun aikana mietitään, miten roskavirroista, astiakäytöstä ja käyttöhäiriöistä kerättyä dataa voisi hyödyntää. Entä muuttaako älykäs teknologia asukkaiden käyttäytymistä?\nAsukaspalautetta mobiilisti\nReaaliaikaisen roskadatan lisäksi dataa kertyy myös roska-astioiden ja muiden pihakalusteiden tilasta. Tietoa esimerkiksi rikkoutuneista kalusteista tai roskisten aiheuttamista hajuhaitoista kerätään uudenlaisella palautejärjestelmällä. Piha-alueen kalusteisiin, roska-astioihin, imujätejärjestelmän syöttöpisteisiin, leikkitelineisiin, valaisimiin, on kiinnitetty QR/NFC-tägejä, joiden kautta voi mobiilipalvelun kautta antaa palautetta. Palaute välitetään suoraan huoltoyhtiölle tai imujäteyhtiölle, aina oikeaan osoitteeseen. Asukaspalauteen mahdollistavat tunnisteet löytyvät alkuvaiheessa kolmen taloyhtiön (Stuuvari, Stevari ja Junkki) yhteispihoilta. Kokeilun edetessä ja saatujen kokemusten perusteella aluetta voidaan kuitenkin laajentaa.\n“Asukkaat pääsevät antamaan palautetta älypuhelimen avulla. Sovellus tarjoaa valmiit vaihtoehdot, jotka riippuvat siitä, mikä kohde on kyseessä. Esimerkiksi roskisten kohdalla asukas voi ilmoittaa, jos säiliö on täynnä, töhritty tai rikki. Valaisimien osalta taas vaihtoehdot ovat muuten samat, mutta täyttymisen sijaan voi raportoida, että valaisimen lamppu on palanut”, kertoo Markku Luoto, kokeilun hankekoordinaattori Kalasataman Palvelu Oy:ssä. Kokeilussa siis yhteispihojen viihtyisyydestä huolehtiminen joukkoistetaan koko alueen asukkaille.\nKokeilu tuottaa kiinnostavaa tietoa siitä, onko asukkailla kiinnostusta osallistua tällä tavalla korttelinsa hoitamiseen, sekä tietysti siitä, mistä kohteista palautetta saadaan eniten. Kalasataman Palvelu Oy:n vetämä kokeilu käynnistetään vaiheittain helmi-huhtikuun aikana. Mukana kokeilussa on viisi alueen taloyhtiötä. Sensoriteknologian roskiksiin tuottaa Enevo ja asukaspalautesovellusta kokeillaan yhteistyössä Lehtovuori-yhtiön kanssa.\nNFC-toiminto: Kosketa tägiä puhelimella, jolloin palautesivu avautuu automaattisesti. Valitse haluamasi vaihtoehto. QR-toiminto: Lataa sovelluskaupasta laitteeseesi QR-lukija. Kuvaa sillä tägiä, palautesivu avautuu automaattisesti. Valitse haluamasi vaihtoehto.\n(Kuva: Linda Manner)\nFiksun Kalasataman Nopeiden kokeilujen ohjelma hankkii pieniä kokeiluja, jotka tuovat innovatiivisia palveluja kaupunkilaisten käyttöön. Ensimmäiset neljä kokeilua toteutetaan Kalasatamassa tänä kevään aikana. Nopeiden kokeilujen ohjelman toinen tarjouskierros on parhaillaan käynnissä, nyt haetaan hyvinvointia lisääviä lähipalveluita. Tarjouksia voi jättää 30.4.2016 asti.\ndigitaaliset palvelut, jätedata, kokeilukulttuuri, nopeiden kokeilujen ohjelma. Bookmark.", "timestamp": "2018-04-23T18:57:18Z", "url": "https://fiksukalasatama.fi/alya-kalasataman-roskahuoltoon-ja-yllapitoon/"}