{"text": "Heja, bättre folk! Suomenruotsalainen ylioppilaslakki on hienoin, kaunein ja kultaisin | YleX | yle.fi\nJulkaistu 17.05.2016 - 16:30 . Päivitetty 19.05.2016 - 13:29\nVasemmalla suomenkielisten perinteinen yo-lakki, oikealla suomenruotsalaisten. // Kuva: yolakki.fi / Fredrikson\nAivan kuin se ei riittäisi, että suomenruotsalaiset ovat kliseiden sekä tutkimusten mukaan onnellisempia, terveempiä ja sosiaalisempia kuin tavan suomalaiset. Suomenruotsalaisilla on lisäksi näyttävämpi ylioppilaslakki kuin muilla.\nSuomenruotsalainen yo-lakki on perinteistä ylioppilaslakkia korkeampi ja leveämpi. Lisäksi lakki valmistetaan vanhanaikaisemmalla eli alkuperäisemmällä systeemillä ja sen lyyra on isompi. Lakki on siis tavallista ylioppilaslakkia huomattavasti siistimpi ja mageampi – aivan kuten suomenruotsalaisten elämät keskimäärin.\nSuomenruotsalaisten ja suomalaisten yo-lakkien ero on perujaan 1800-luvun lopun kieliriidoista. Tuolloin suomalaiset halusivat korostaa suomalaisuuttaan ja suomenruotsalaiset suomenruotsalaisuuttaan. Yhtenä tapana tuoda omat juuret esille oli ja on ylioppilaslakki.\nMutta kieliriidathan on kuitattu ajat sitten. Miksi suomenruotsalaiset haluavat yhä erottua \"massasta\"?\n- Se on varmaan vähän imagokysymyskin, ylioppilaslakkeja valmistavan Fredriksonin tuotepäällikkö Katja Helén sanoo YleX:lle.\nToki suomenruotsalaista lakkia pidetään myös kunnioituksesta omia juuria kohtaan. Suomenruotsalaisabien isovanhemmat ovat voineet elää ajalla, jolloin ruotsinkielisyys piti todistaa, että sai suomenruotsalaisen yo-lakin.\nNykyään tilanne on toinen: myös suomenkieliset saavat halutessaan hankkia suomenruotsalaisten tyylikkään yo-lakin – eikä heitä välttämättä edes syytetä petturuudesta.\n- Se ei ole kiellettyä. Olen törmännyt tällaiseen itsekin, kun olin isossa tavaratalossa myymässä lakkeja, Helén sanoo.\nYo-lakin ottaminen pois päästä voi paljastaa, mistä on kotoisin\nSuomenruotsalaisen yo-lakin lisäksi markkinoilla on myös osakuntavuorellisia lakkeja. Osakuntavuorellinen yo-lakki on ulkoisesti täysin samanlainen kuin perinteinen lakki, mutta sen sisäpuolella olevan vuoren väri eroaa perinteisen lakin sinivalkoisesta väristä. Helénin sekä YleX:n toimitukseen jutun julkaisun jälkeen yhteydessä olleen Karjalaisen Osuuskunnan mukaan väritys edustaa sitä Helsingin yliopiston osakuntaa, johon opiskelija liittyi opintojensa aluksi. Esimerkiksi karjalaisella osakuntavuorella varustettu yo-lakki on sisävuoriväritykseltään punamusta.\nNykyään värityksellä voi halutessaan kuvastaa myös maakuntaa tai aluetta, josta lakin käyttäjä on kotoisin.\nOsakuntavuorellisten lakkien lisäksi on olemassa hienompia ja huomattavasti tavallista kalliimpia ylioppilaslakkeja. Näiden lakkien virallinen nimi on erittäin simppeli ja ytimekäs: hienompi ylioppilaslakki. Niitä on sekä suomenkielisille että ruotsinkielisille.\n\"Ylioppilaaksi valmistuminen on yksi elämän kohokohdista. Se ansaitsee arvoisensa päähineen\"― Katja Helén, Fredriksonin tuotepäällikkö\nHienomman ylioppilaslakin lippa ja hikinauha ovat mattanahkaa, tavallisessa yo-lakissa nahkamassaa. Hienomman ylioppilaslakin materiaali on muutenkin priimempaa ja sen lyyra on kultaa.\nHélenin mukaan aivan viime vuosien aikana hienompien ylioppilaslakkien menekki on kasvanut.\n- Ylioppilaaksi valmistuminen on yksi elämän kohokohdista. Se ansaitsee arvoisensa päähineen, Helén sanoo.\nVuoden 2016 kevätlukukauden lakkiaispäivä on lauantai 4. kesäkuuta. Lukion päättymistä voi juhlistaa samana päivänä vaikkapa YleXPopissa Lahden torilla.\nMuokattu 18.5. klo 10:19 Karjalaisen ylioppilaslakin sisävuori on väritykseltään punamusta, ei sinipunainen, kuten artikkelissa aiemmin väitettiin.\n_Muokattu 18.5. klo 15:35: Lisätty Karjalaisen Osakunnan tarkennus siitä, mitä osakuntavuoren väritys kuvastaa ja tarkennettu, että kyseessä on karjalaisen osakuntavuoren yo-lakki, ei karjalainen yo-lakki._\nMuokattu 19.5. klo 13:24 haastattelussa Helén sanoi ensin, että yo-lakin väri tai värikuvio olisi kuvastanut yliopistoa, johon lakin käyttäjä oli menossa opiskelemaan. Jutun julkaisun jälkeen haastateltava korjasi tietojaan, jotka on nyt päivitetty juttuun.\nAmmattikoululaiset suivaantuivat tutkijoiden ehdotuksesta poistaa pääsykokeet: \"Miten meille käy?\"\nHallitus ei suostunut perumaan leikkauksia opiskelijoilta – opintoraha pienenee elokuussa 2017", "timestamp": "2020-07-03T14:29:40Z", "url": "https://yle.fi/aihe/artikkeli/2016/05/17/heja-battre-folk-suomenruotsalainen-ylioppilaslakki-on-hienoin-kaunein-ja"}