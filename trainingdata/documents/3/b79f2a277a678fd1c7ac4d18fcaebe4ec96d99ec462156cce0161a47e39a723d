{"text": "Alkuun Edellinen…678910Seuraava Loppuun\n5.11.2015 21:02\nLa Maison, uusi alku.\nLa Maison on uusi Helsinkiläinen huippuravintola Eirassa, jonka keulahahmona toimii pitkän linjan ravintoloitsija Mari Kärkkäinen, joka on tuttu kasvo mm. Carelia, KuuKuu, Kuu -ravintoloista sekä ravintoloitsijana edesmenneestä La Petite Maisonista, jonka tiloissa toimii nykyään Chef & Sommelier, Michelin-tähdellä varustettu Eiran kortteliravintoloiden helmi. TableOnlinessa olemme ehtineet testaamaan La Maisonia jo useampaan kertaan ja nyt viimeisimpänä kertana, keskiviikkona 28.10., ravintolassa oli uudet kujeet.\nPauli, Kimi, Mari sekä Toni romanttisessa loossissa.\nOtsikossa mainitulla uudella alulla viitataan uuteen keittiömestariin, Pauli Novitskyyn, joka on kartuttanut kokemustaan mm. Fishmarketissa ja on nyt La Maisonissa myös osakkaana. Pauli onkin uudistanut ravintolan ruokalistan hieman omannäköisekseen silti noudattaen La Maisonin rentoa linjaa. Salin viihtyvyydestä Marin lisäksi huolehtii nuori, mutta jo paljon kokenut kokkitaustainen sommelier Toni Aikasalo. Mari on silmin nähden innoissaan uudistuksista, sällit nimittäin jakavat Marin kanssa filosofian ravintolan pyörittämisestä: Hauskaa tulee olla, ruoan sekä viinien tulee herättää tunteita mutta turha jäykistely jätetään ulko-oven kylmemmälle puolelle. La Maisonissa vastaanotto on lämmintä, huoleet ja murheet unohtuvat kun illallinen alkaa.\nMari esittelemässä aperitiivinä tarjoiltua Robert & Bernard Plageoles Mauzac Nature 2014.\nTestasimme Marin, Paulin ja Tonin yhdessä valitseman 5-ruokalajin menun sekä suositusviinit. Pian Alkumaljojen jälkeen pöytään tuotiin herkullisia La Maisonin omia leipiä. Erityishuomiona mainittakoon, että yksi seurueesta ei juo alkoholia, joka otettiinkin La Maisonissa erinomaisesti huomioon Val de Francen kuplivalla luomumehulla! Asiakkaat alkavat vaatia muutakin kuin limuja ja vettä alkoholin tilalle. Nykyään onkin mukava huomata laadukkaita kuplivia mehuja, alkoholittomia oluita ja muita juomia joiden tarkoitus ei ole vain kostuttaa suuta, vaan täydentää annoksia kokonaisuutena.\nChâteau de la Selve, Saint Régis 2014 - PIKKUKALAA JA KAVIAARIA - ”muikkua, kaviaaria, paahdettua paprikaa ja briossia”\nPikkukalaa ja kaviaaria pariutettuna erinomaisen, entuudestaan täysin tuntemattoman, raikkaan Saint Regiksen kanssa. Annos ei ollut pelkästään näyttävä, vaan upposi koko pöytäseurueelle mainiosti. Itse väittäisin annoksen olevan illan paras tai vähintään jaetulla toisella sijalla. Suurin osa pöytäseurueesta varmaan torppaisi tämän vannomalla pääruoan nimeen.\nRiesling Rosenberg 2012, André Stentz. LAVARET JA FOIE - ”siikaa, ankanmaksaa, omenaa ja macadamiaa”\nJES! Mietin pitkään mistä tämä herkullinen Riesling oli tuttu, sitten se välähti... La Maisonista! Pari kuukautta takaperin nautin La Maisonissa 14-ruokalajin illallisen ennen muutosta, josta löytyy kuva-albumi sekä pieni kertomus TableOnline.fi:n Facebookissa. Rieslingiä tuli siemailtua ja tutkittua koko pöytäseurueen kesken ennen annoksen saapumista niin hartaasti, että uusi kaato oli tarpeen. Siika oli suussa sulavaa sekä ankan maksa ihan ok, mutta omaan makuun ehkä hivenen liian tuhti ja rasvainen, maksan maku pääsi oikeuksiinsa vain muutamassa suupalassa. Toisin sanoen: siikaa enemmän, ankanmaksaa maltillisemmin.\nGamay Sans Tralala 2014. ANJOY-KYYHKYÄ - ”tryffelillä täytettyä kyyhkyä, tummaa kyyhkylientä, rakuunaa, huhtasientä ja porkkanaa”\nTaas tuttu viini La Maisonista! Sans Tralala tarkoittaa suurin piirtein \"Ota Rennosti\". Leikittelevä viini kielii itsestään jo etiketissä. Väri on aivan mahtava (joka toivottavasti tulee kuvasta edes hieman esille), viinin tutkiskelussa vierähtikin pöytäseurueella tovin sekä mielestämme oli hyvä pari kyyhkyn kanssa. Kyyhky itsessään oli annoksena huippu! Kuten aiemmin mainittu, moni pöytäseurueesta varmasti torppaisi mielipiteeni ja laittaisi kyyhkyn illan ykkösannokseksi, enkä hirveästi voi väittää vastaan. Kyyhky tuotiin pöytään pienessä kulhossa, jonka Toni viimeisteli vielä pöydässä tummalla kyyhkyliemellä. Paahdettu porkkana ansaitsee myös erityismaininnan.\nSUNNUNTAIN JA MAANANTAIN VÄLISENÄ YÖNÄ - ”konjakkia, limeä ja inkivääriä”\nSuun puhdistajalla sekä samalla ensimmäisellä jälkiruoalla oli enemmän kuin osuva nimi. Mari kertoikin meille että idea annokseen oli tullut Paulille sunnuntai-maanantai välisenä yönä, toisin sanoen ravintola-ammattilaisten viikonloppuna :) Saimme arvuutella mitä annoksessa oli, veikkauksia sateli ginistä roommiin sekä viskiin. Myöhemmin paljastettiin annoksessa olevan Paulin lempijuotavaa, alkoholia, eikun konjakkia. Tämä raikas annos oli aivan nappiosuma muutaman tuhdin annoksen perään ja kieltämättä enemmän omaan mieleen kuin seuraavaksi tarjoiltu varsinainen jälkiruoka.\nGrande Maison Cuvee du Chateau, Monbazillac. VALKOISTA- JA TUMMAA SUKLAATA - ”maito-, valko- ja tummaasuklaata, mustaherukkaa ja jogurttia”\nErittäin hedelmäinen sekä tuhti viini jälkiruoan kanssa, olematta kumminkinkaan liian makea. Jälkiruokana suklaata, suklaata sekä suklaata. Mukana tasapainottamassa herukka sekä jogurtti, joista varsinkin herukka tervetullut lisä makean suklaan kylkeen. Kuka tahansa allekirjoittaneen ravintolakäyntejä lueskelleena tietää, että nyt on se hetki kun heittäydyn puolueelliseksi ja kerron kuinka jälkiruoat ja muutenkin makea eivät sovi minulle. Tällä kertaa kuitenkaan jälkiruoka ei ollut liian makea, joskin annos oli omaan makuun aika kookas. Suklaata sekä jälkkäreitä rakastavat henkilöt varmaan antaisivat avokämmentä näistä ajatuksista, otan sen riskin. Joka tapauksessa mahtava päätös illalle ja upeaa nähdä La Maisonin uudistuksien toimivan. Mikä onkaan parempi palkinto raskaan illan päätteeksi ravintolan henkilökunnalle kuin hymyssä suin ja haikein mielin ravintolasta poistuvat asiakkaat, ja niitä oli myöskin tänä iltana paljon.\nVasemmalla keittiömestari Pauli Novitsky esittelemässä jälkiruokaa. Oikealla aina hymyilevä ravintoloitsija Mari Kärkkäinen sekä sommelier Toni Aikasalo.\nMarin kysellessä minulta ruokailun jälkeen miten tämä kerta meni verrattuna edelliseen vierailuun, jouduin vastaamaan rehellisesti olevan epäreilua verrata kahden kuukauden takaista vierailua tähän iltaan. Edellisellä kerralla olin kaksin viettämässä 14-ruokalajin noin viiden tunnin illallisen... tai siis kokemuksen! Nyt seurue oli isompi ja ruokalajeja vähemmän. Molempi parempi, vaikka edellisellä kerralla La Maison pääsi paremmin näyttämään osaamisensa minun niin rakastamien alkuruokien ja pikkunaposteltavien parissa.\nTableOnline.fi suosittelee La Maisonia varauksetta, joka on ehdottomasti ydinkeskustasta Eiraan siirtymisen arvoista. Pienehkö La Maison on juuri oikeanlainen ravintola romanttisen tai muuten rauhallisen, lyhyen- tai pitkän kaavan, illallisen viettoon. Täällä pääsee hetkeksi karkuun keskustan pahinta hälinää ja viekin kielen sekä fiilikset perinteisen Ranskalaisen keittiön saloihin modernilla otteella. La Maisonissa voisikin kuvitella olevansa jossain trendikkäässä pienessä Ranskalaisessa maalaiskylässä.\nHintataso on kohtuullinen sekä annosten koko sopiva. Täältä ei todellakaan lähdetä nälkäisenä pihalle, eikä toisaalta myöskään pyörien. 3-ruokalajia kustantaa 42€ ja 5-ruokalajia maltilliset 55€. Varsinaista viinipakettia ei ole, asiakkaan toiveita kysellään aktiivisesti sekä rautaiset ammattilaiset osaavat käyttää pelisilmää. Marin mukaan La Maisonissa myös pyritään siihen että viinit ovat kohtuuhintaisia ja ettei niitä löytyisi kaikkialta. Edellisellä 14-ruokalajin vierailulla viineillä päästiin leikkimään hieman enemmän. Toisaalta ilokseni huomasin viinikaapeista sekä hyllyiltä löytyvän ainakin suurin osa myös edellisen vierailun huippuviineistä.\nEnsi kertaan La Maison, Mari, Pauli sekä Toni! Uskallan sanoa näin koska tämä ei ollut ensimmäinen kerta, eikä myöskään viimeinen!\nPöytävaraukset & lisätiedot La Maison: https://www.tableonline.fi/ravintola/la-maison\nKirjoittaessani soi ProleteR - April Showers", "timestamp": "2018-09-19T20:58:49Z", "url": "https://www.city.fi/blogit/tableonline/sivu-10"}