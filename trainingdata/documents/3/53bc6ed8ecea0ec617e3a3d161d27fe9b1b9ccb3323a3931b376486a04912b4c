{"text": "Ilves nousi lopussa tasoihin (Ilves-FC Honka 1-1) | Uutiset | Veikkausliiga\nIlves tasasi tiistaina pisteet FC Hongan kanssa Tampereella.\nIlveksen viiden ottelun mittainen nollapeliputki katkesi tiistaina, kun joukkue pelasi kotikentällään Tammelassa 1-1-tasapelin FC Honkaa vastaan. Ilveksen tasoitusmaali syntyi kulmapotkusta pelin 89. minuutilla.\nIlves ehti pitää maalinsa puhtaana yli 517 minuuttia, kunnes kauden ensimmäinen takaisku toteutui. Tappioton putki kuitenkin jatkuu.\nUseita muutoksia kokoonpanoonsa tehnyt Ilves käynnisti ottelun hurjalla rynnistyksellä. Ensimmäisen vartin sisään lukemat olisivat voineet hyvin olla jo 2-0, mutta Honka-vahti Tim Murray piti joukkuettaan pystyssä.\nAluksi \"Tammelan taikuri\" Emile Paul Tendeng pyörähti vapaaksi rangaistusalueen kaarella ja pyssytti vihaisen kudin alakulmaa kohden. Murray torjui pallon eteensä ja Ilveksen avaukseen noussut Eemeli Raittinen oli sähäkkänä paluupallossa. Murray kuitenkin selvitti myös jatkoyrityksen.\nHetkeä myöhemmin tupsukorvat saivat yläalueen vapaapotkun n. 20 metristä. Jo kaksi maalia tällä kaudella iskenyt Lauri Ala-Myllymäki asettui pallon taakse. Painava veto otti muurista yllättävän kimmokkeen, mutta Murrayn refleksit olivat kunnossa ja hän nosti pallon niukasti riman yli.\nSeuraavaa vaarallista maalipaikkaa odoteltiin toisen jakson alkuun asti. Kulmapotkun jälkitilanteessa Tendeng piti pallon pelattavissa ja petasi ylös nousseelle Diogo Tomásille vetopaikan. Toppari kiskaisi yhdellä kosketuksella kierteisen vedon tarkasti yläkulmaa kohden, mutta jostain Murrayn käsi jälleen heilahti pallon tielle.\nVanhan viisauden mukaan, kun itse ei hyödynnä paikkoja, niin kaveri rankaisee. Valkopaidat karkasivat vastaiskuun oikeaa laitaa pitkin 67. minuutilla. Keskitys ragaistusalueen sisään ei tavoittanut hyökkääjiä, mutta pallo kimposi epäonnisesti Baba Mensahin jalasta takatolpalle, jossa Juha Hakolalla oli helppo työ puskea 1-0-lukemat.\nHetkeä myöhemmin Henri Aalto katseli punaista korttia ja tamperelaiset pääsivät jahtaamaan tasoitusta miesylivoimalla. Sopivan kielikuvan mukaisesti hongankolistaja Tomás siirtyi kärkipelaajaksi, mutta tuloksetta. Vierailijat selvittivät lukuisat keskityspallot omassa päädyssään.\nIlves ei kuitenkaan suostunut häviämään. Varsinainen peliaika oli juuri päättymässä, kun 7. kulmapotku toi viimein kotiyleisölle aihetta juhlaan. Jair väänsi itsensä vapaaksi ja puski helpottavan 1-1-tasoituksen. Keltavihreä tappioton putki jasarjajohto jatkuvat edelleen.\nRoPS-Ilves Rovaniemen Keskuskentällä sunnuntaina 12.5. klo 18.30 ja FC Honka-VPS Tapiolan Urheilupuistossa lauantaina 11.5. klo 15. Otteluita voi seurata suorana lähetyksenä Ruudussa.\n​Mestarikandidaatti hakee vielä askelmerkkejä: \"Peli on ailahdellut\"\n​Tulossa tasaisin kausi aikoihin: \"Lisää koko sarjan mielenkiintoa\"\nIlveksen Tomas Aamulehdelle: \"Hongan halpa maali jäi tietysti harmittamaan\"\n​Ilveksen brassitaituri avasi maalitilinsä Veikkausliigassa - \"Olen todella iloinen\"\n​Hongan toppari koki Ilves-pelin taistelukamppailuksi - näillä eväillä Honka lähtee ensi otteluun\nWiss harmitteli perusvirheitä: \"Onneksi nousimme vielä rinnalle\"\nHilanderin ja Ilveksen nollaputkelle mittaa 563 minuuttia", "timestamp": "2019-08-17T12:42:58Z", "url": "http://www.veikkausliiga.com/uutiset/2019/05/07/ilves-nousi-lopussa-tasoihin-ilves-fc-honka-1-1"}