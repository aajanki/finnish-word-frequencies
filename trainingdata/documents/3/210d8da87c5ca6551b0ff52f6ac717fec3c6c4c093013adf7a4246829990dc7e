{"text": "Aku Kopakkala toivoo masennus- ja lääkekeskustelua — Eespäin\n8.6.2014 19:15 Katriina Kajannes\nlääkehoito on enimmäkseen turha,\nlääkehoito voi jopa vakiinnuttaa ongelman ja viedä voimia sen purkamiselta,\nkeskusteluterapia ja itsehoito ovat hyväksi\nKopakkala arvostaa monipuolista hoitoa, joka räätälöidään jokaiselle yksilöllisesti. Hyvä hoito auttaa nopeasti ja estää ongelman kroonistumisen. Koppakkala ei julista lääkkeitäkään pannaan.\nMasennusta on monenlaista, siksi hoitoakin on hyvä olla monenlaista. Kova lääketiede on vain yksi vaihtoehto.\nMiksi lääkärien trendikäs mielitauti on tänään juuri masennus, miksei neuroosi tai paniikkihäiriö, kuten vielä joku aika sitten? Ja miksi hoidoksi masennuslääkkeitä eikä vaikkapa iilimatoja, ulostuslääkettä, kallonporauksia, kuten taannoin?\nKun ihmisparat ovat eläneet vuosituhansia ilman psykiatriaa, masennusta ja neurooseja, miksi heidät on nyt havahdutettava ns. sairaudentuntoon? Siksikö, että diagnoosit ja reseptit auttavat hallitsemaan ihmisiä ja että ne tuovat monille valtaa, aseman eliitissä ja rahaa. Lääketieteen, medikalisaation ja lääkärien toiminnan historia on moninainen, ja siinä on useita huolestusta herättäviä lukuja.\nLääkärit mieli- eli trenditaudeissaan helposti diagnoivat väärin, kuten vuosia minun \"astmassani\". Ei se astmaa ollut, eikä ole.\nSuurimpia ellei suurin yhteiskunnan voimankäyttäjiä on tänään lääketiede toisaalta hyvänä apuna, toisaalta ihmisen alistajana, leimaajana ja nujertajana. Miksei minunkin tapauksessani diagnosoitu rakennusta - sen sairaus todettiin vasta seitsemisen vuotta myöhemmin? Sinä aikana lääkärit katsoivat kuin halpaa makkaraa minua, joka uskalsin kieltäytyä sen seitsemistä astmalääkkeistä.\nThe Emperor’s New Drugs väittää masennuslääkkeitä uskomuslääkinnäksi. Psykologian professori Irving Kirsch osoittaa kirjassa ne suurelta osin tehottomiksi, jopa haitallisiksi. Kalkki- ja sokeritabletit auttavat yhtä paljon kuin ne. Kirjan voi tilata netistä.\nMasennus on Suomessa yleinen diagnoosi lapsille, nuorille, aikuisille ja vanhuksille. Masennuslääkkeitten käyttö kymmenkertaistui 1990-2010. Kela maksaa lähes puolelle miljoonalle suomalaiselle korvausta masennuslääkkeistä. Psyyken lääkkeiden yhteyksistä itsemurhiin, väkivaltaisuuteen, diabetekseen, luukatoon, liikalihavuuteen ja sydänvaivoihin on muuten julkaisuja.\nKarkin haitoista puhutaan enemmän kuin psyyken lääkkeitten. Vaihtoehtoisen lääketieteen harjoittaminen on tehty Suomessa vaikeammaksi kuin muualla. Sivistyneessä Ranskassa, oppineessa Saksassa, edistyksellisessä Sveitsissä ja kriittisessä Britanniassa ihmiset ja lääkärit ovat vapaita valitsemaan myös vaihtoehtoisen lääketieteen. Meillä asiasta uskaltaa tuskin puhua. Miksi?\nKuuluvatko väärät diagnoosit, medikalisaatio ja hoitovirheet asiaan? Moni niiden uhri makaa nurmen alla.\nTerveessä yhteiskunnassa ihminen kasvaa kyllin vahvaksi ja viisaaksi seisomaan omilla jaloillaan. Ja lääkärit koulutetaan ottamaan vastuuta eikä kiskomaan rahaa. Eipä sen puoleen, hyvinvoivat menestyjät ovat tarpeettomien lääkkeitten suurkuluttajia. Hesarissa oli hiljattain juttu pomojen yms. liiasta lääkkeitten käytöstä.\nEivätkös juutalaiset natsi-Saksassa ja toisinajattelijat neukuissa olleetkin lääkärien ja muitten mielestä aika sairaita ja masentuneita, esim. suljettuina laitoksiin ja leireihin?\nKatriina Kajannes 8.6.2014 20:09\nJos haluat lukea tiivistetysti Kopakkalan korostuksia masennuksesta ja lääkkeistä, hänen artikkelinsa lehdessä Super 3/2014 kannattaa vilkaista. Se löytyy netistä.\nJarmo Nahkamäki 8.6.2014 20:28\nOlen syönyt 9 eri masennuslääkettä 12 vuoden aikana ja kymmenettä kun tarjotiin, sanoin EI kiitos. Nyt olen 6 vuotta ollut ilman ja voin paremmin.\nKatriina Kajannes 8.6.2014 20:34\nLääkäri hoitaa, luonto parantaa, sanottiin ennen vanhaan. Nimekäs kirurgian tohtori (ja oliko professori) Palmén suositteli joka vaivassa mahdollisimman vähäistä lääkkeitten käyttöä.\nBlogijuttu on lajityyppinsä mukaisesti kärjekäs. Sen ei kumminkaan ole tarkoitus tuomita lääkkeitten käyttöä. Medikalisaatiolle ovat toki vaihtoehdot tarpeen. Toivottavasti valinnanvapaus lisääntyy yhteiskunnassa eri asioissa.\nJarmo Nahkamäki 8.6.2014 21:30\nKukin tehköön valintansa. Minulle 12 vuotta pillereitä riitti. Jokaisella on oikeus lääkkeettömään hoitoon.\nKatriina Kajannes 9.6.2014 09:03 Vastaus kommenttiin #4\nKokenut kaikki tietää. Minulle riittivät kahden viikon astmalääkkeet, vaikka lääkärin mukaan niitä olisi pitänyt nauttia moniaita vuosia, kenties loppuelämä. Diagnoosikin oli väärä. Merkillisesti astmadiagnoosit lisääntyivät niinä vuosina Keski-Suomessa.\nLääkäri vastasi heti alkuunsa, ettei lääkkeillä ole erityisiä sivuvaikutuksia. Vaan olisihan niillä ollut.\nMikko Ahola 8.6.2014 21:56\nMiksi ihmeessä syödä mahdollisimman vähän lääkkeitä?\nLääkkeillä on tarkoitus vähentää sairauksien aiheuttamia haittoja ihmiselle, ja kun lääkkeillä pystytään vähentämään haittoja ja näin kohentamaan ihmisen elämänlaatua, niin oikea ohje lääkkeiden käyttöön tulisikin olla seuraava:\nLääkkeitä tulee käyttää sen verran, että niiden aiheuttamat negatiiviset vaikutukset eivät ylitä lääkkeen käytön aiheuttamaa positiivista vaikutusta.\nIhmisten kannattaa optimoida lääkkeiden käyttö, eikä minimoida sitä.\nKatriina Kajannes 9.6.2014 09:06 Vastaus kommenttiin #5\nVoihan lääkkeitä syödä kuin hevonen syö heiniä. Meitä koulutetaan lapsesta asti hyviksi kuluttajiksi.\nMitä mahtavat lääkärit sanoa rehtorista, joka päivänavauksessa neuvoo oppilaita jättämään turhat särkylääkkeet sivuun. Hänestä niitä ei pidä oppia ottamaan jokaiseen pikku vaivaan.\nKatriina Kajannes 9.6.2014 08:58\nEri maissa keskustellaan avoimesti näistä jutuista. Toivottavasti pian meilläkin.\nhttp://www.cbc.ca/news/health/antidepressant-drugs...\nJussi Katajamäki 18.8.2014 23:32\nVoi voi mitä höpöhöpöpuheita. Jos ette sen vertaa tiedä esim. Kopakkalan arvostelemista käypähoitosuosituksista, niin voin kertoa muutaman faktan. Ensinnäkin on tutkittu, että ssri-lääkkeet eivät tehoa lievään (henkiseen) masennukseen lumelääkettä enempää. Sen sijaan vaikeaan masennukseen, joka johtuu yleensä neurokemiallisesta häiriöstä eli serotoniinin vajauksesta aivoissa, sillä on todettu lähes 100 %:n vaste. Käypähoitosuosituksissa nimenomaan sanotaan, että lievään masennukseen ei suositella lääkitystä! Psykologit haluavat uskoa, että kaikki hoituu puhumalla (ja varmaan monia asia hoituukin), mutta psykiatrit (lääkärit) tietävät, että eipä aina hoidu. On itsestään selvää, että joka itkuun ja olosuhteiden kurjuudesta johtuvaan mielipahaan ei pidä määrätä lääkitystä, joka on tarkoitettu vakavan psyykkisen sairauden hoitoon. Siksi on aivan oikein, että Aku sai potkut, koska yleistää asian niin, että lääkitys on pahasta. Nim. kokemusta ssri-lääkityksestä.\nJussi Katajamäki 18.8.2014 23:39\nJa vielä sen verran, että ssri-lääkitys ei ole päihdyttävä lääke, vaikka niin usein luullaan. Pakkauksessa ei ole kolmiomerkintää eikä se sen takia ole esim. huumeidenkäyttäjien piirissä käytetty aine. Jos aivojen luontaisen hormoonin, serotoniinin vajausta ei ole, sillä on lumelääkettä vastaava vaikutus. Että turpa kiinni, jos ette tiedä faktoja.\nJussi Katajamäki 18.8.2014 23:42\nJos lääkäri tekee väärän diagnoosin, niin se ei ole lääkkeen ongelma. Jos on psyykkinen sairaus, niin kannattaa mennä psykiatrille eikä luottaa yleislääkäriin.", "timestamp": "2019-05-26T16:22:03Z", "url": "http://katriinakajannes.puheenvuoro.uusisuomi.fi/169916-aku-kopakkala-toivoo-masennus-ja-laakekeskustelua"}