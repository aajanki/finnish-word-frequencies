{"text": "Eckerö Linen uusi Finlandia on kallis ja kolkko | Aiheet\nEckerö Linen uusi Finlandia on kallis ja kolkko\n3.1.2013 klo 9.18 | Niko Lipsanen\neckeröline joukkoliikenne kahvilat kulutus kuvasarjat laivat matkat viro\nJoulukuiselta matkalta Eckerö Linen nyt jo liikenteestä poistuneella Nordlandia-laivalla tehdyltä reissulta jäi käteen yksi bonuslippu. Niinpä kävin eilen Tallinnassa ja katsoin samalla, minkälainen alus saman firman uusi M/S Finlandia on.\nTai eihän Finlandia uusi alus ole. Se on rakennettu jo 2001 ja liikennöinyt Välimerellä nimellä M/S Moby Freedom. Kuluneet vuodet näkyvät kuluneisuutena, vaikka kahviloita ja ravintoloita onkin uusittu sen verran, että paikoin Finlandiassa on myös uuden laivan tuntua.\nMatka Helsingin Länsisatamasta alkaa kävelemällä valtavan pitkää putkea pitkin laiturialueen päähän, mistä Finlandia lähtee. Laivan sisääntuloaula panelointeineen on kovin kolkko. Ensivaikutelma ei ole hyvä.\nSäilytyslokeroita on kovin vähän ja nekin on jaettu hankalasti kahteen eri kerrokseen. Kaikki ovat jo täynnä siinä vaiheessa, kun noin puoli tuntia ennen laivan lähtöä tulen sisään. Menomatkalla se ei niin haittaa, kun tavaroita on vähän, mutta paluusuunnassa se on ainakin yksin matkustavalle ongelma. Huonoa bisnestä se on laivayhtiöllekin. Olisi jäänyt minultakin ostokset laivan kaupassa tekemättä, jos ei paluumatkalle olisi sattumalta osunut vanha ystävä, jonka kanssa pystyin vuorottelemaan tavaroiden vahtimisessa.\nLaivan kauppa on yllättävän pieni ja valikoimaltaan suppeahko. Osa vaikutelmasta johtuu tosin siitä, että kosmetiikkapuoli on erotettu erilliseksi kaupaksi ylempään kerrokseen. Hinnatkaan eivät olleet erityisen edullisia.\nBuffettia en tällä kertaa kokeillut. Olisi ehkä pitänyt. Laivan kahvilassa hinnat olivat sen verran korkeat, että siellä olisi nopeasti saanut menemään sen 13 euroa, minkä aamiaisbuffet olisi maksanut (etukäteen varattuna). Korvapuusti (tuore ja maukas) ja kaakao maksoivat vitosen, leivät olisivat olleet jotakin seitsemän euron ja kympin väliltä.\nS-kortilla olisi kahviloissa ja kaupoissa saanut bonusta. Liekö sitten laskeneet hinnoittelut sen varaan, että innokkaat s-ryhmäläiset eivät hintoja tuojottele, kun ajattelevat vain kertyviä bonuksia? Niinhän se ABC-asemillakin menee, ja jonkinlainen uiva ABC Finlandiakin taitaa olla.\nMinua laiva ei erityisemmin vakuuttanut. Nuhjuinen Nordlandia oli kodikkaampi, vaikka halpaa silläkään ei ollut. Omasta näkökulmastani Finlandian ainoaksi eduksi Viking XPRS:iin verrattuna jää se, että Länsisatama on kotoani helpompien yhteyksien päässä kuin Katajanokka.\nKuvassa yllä on laivan peräosassa sijaitseva kaksikerroksinen kahvila. Alla on muutama muukin kuva, jotka otin Eckerö Linen M/S Finlandialla 2.1.2013.\nM/S Finlandia Tallinnan satamassa.\nM/S Finlandian paneloitu sisääntuloaula on yleisvaikutelmaltaan kolkko.\nKahvilan maton tekstejä M/S Finlandialla.\nSuositeltua sisältöä tästä blogista:\nVasenkätisyys ja Raamattu\nTeenjuoja ei halua eteensä askastelusarjaa\nTähän artikkeliin on jätetty 7 kommenttia ja/tai paluuviitettä. Liity mukaan keskusteluun!\nNiko Lipsanen 3.1.2013 klo 9.25:\nLaiturijärjestelyt ovat ilmeisesti vielä vähän hakusessa. Tallinnassa Finlandia saapui Viking XPRS:in käyttämälle laituripaikalle. Palatessa laiva oli kuitenkin siirretty XPRS:in tieltä samalla vanhalle paikalle, jota Nordlandiakin käytti. Rampit eivät kuitenkaan tainneet olla ihan kohdallaan, sillä sisäänkäynti tapahtui autokannen kautta (ei sentään samasta luukusta autojen kanssa kuitenkaan tarvinnut sisään mennä).\nHelsingin päässä Finlandia saapui sen saman pitkän putken päähän, josta lähtikin. Henkilökunta kuitenkin varoitteli, että kannattaa mennä ajoissa ulos, koska laiva siirretään eri paikalle ja jos silloin on vielä sisällä, ei pääse tuntiin ulos. Liekö iltalähdölle kulku sitten Helsingissäkin autokannen kautta?\nNiko Lipsanen 31.1.2013 klo 1.14:\nKävin Tallinnassa vaihteeksi taas Viking XPRS:illä. Olivat hinnat nousseet sielläkin vuodenvaihteen jälkeen, joten ehkä tuo Eckerö Finlandia ei sitten suhteessa ole niin kallis. Kalliita ovat muutkin.\nHöpö höpö 12.9.2013 klo 14.11:\nHieno laiva, viinaa sai ja homma toimi! Ei valitettavaa.\nYrjö Lehtonen 8.2.2014 klo 12.12:\nEckerö Linen Finlandialla havaitsin karaokeharrastajien syrjintää kuten joskus muillakin laivayhtiöillä! Surkea yhden tunnin varaus karaokelle sai ehdottomat moitteet niin laulajilta kuin yleisöltäkin. Rami karaoken vetäjänä hoiti homman kyllä moitteetta ja ystävällisesti! En ymmärrä mistä johtuu moinen antipatia taitaviakin laulajia kohtaan, kuulemani mukaan risteilijöiden mielestä ainakin bingon saisi jättää pois ja karaokea tilalle useammaksi tunniksi!\nMyöskin minua häiritsi joka puolella lojuvat ”repputyöläisten” matkatavarat, jotka valtasivat parhaat paikat tähtiartistien,(Jani&Jetsetters) yleisöltäkin!\nEhkä pitäisi palata entiseen..tarjoilijat kyselemään pöydät varanneilta mitä tilaavat,jos ei mitään vielä ole ostanut!\nTerveisin: Yrjö Lehtonen.\nSirkka parpala 26.3.2014 klo 8.45:\nViime matkalla tupakat sai ostaa laivan infosta ja niistä ei saanut bonusta, miksei\nkelttu 13.9.2015 klo 17.16:\nmitä ihmeen itkijöitä täällä oikein on.jos 13 euron sijoittaminen on noin vaikeaa niin kannattaa pysyä kotona.\nfinlandia on paras tallinnan reitillä,ystävällinen henkilökunta ja kaikista edullisimmat hinnat.lipsaselle kaikki tuntuu olevan negatiivista,kummallista nillittämistä.onko se eckerölinen vika jos kävelyputki tuntuu pitkältä.voi hyvä jessus sentään.\nja eikö säilytystilojen jako ole hyvä asia,ei ole kaikki samassa kasassa etsimässä tavaroitaan.\neritoten kannattaa mainita eckerön buffet,kirkkaasti paras,eivät muut laivayhtiöt pärjää alkuunkaan.\nAwj Julkunen 4.3.2016 klo 11.28:\nNuissa Moby Linesin laivoissa taitaa olla aikayleistä, että laivasta poistuminen tapahtuu autokannen kautta.\nTrackback: http://aiheet.domnik.net/ai-2013/01/eckero-line-finlandia/trackback (?)", "timestamp": "2018-09-24T12:22:03Z", "url": "http://aiheet.domnik.net/ai-2013/01/eckero-line-finlandia"}