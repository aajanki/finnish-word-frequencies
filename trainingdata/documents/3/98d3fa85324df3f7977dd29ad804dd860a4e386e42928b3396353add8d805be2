{"text": "Valtakunnallinen kriisi- ja traumakonferenssi 11.-12. marraskuuta 2016 Finlandia-talossa - ePressi\nValtakunnallinen kriisi- ja traumakonferenssi 11.-12. marraskuuta 2016 Finlandia-talossa\nTraumaterapiakeskus ry järjestää Psykologiliiton kanssa ensimmäisen valtakunnallisen trauma-alan tapahtuman marraskuussa Finlandia-talossa. Konferenssiin osallistuu akuutin kriisityön, perheen sisäisen traumatisoitumisen ja traumatisoituneiden maahanmuuttajien kanssa työskenteleviä sosiaali- ja terveysalan ammattilaisia, järjestöjen edustajia, vapaaehtoistyöntekijöitä, poliiseja, opettajia ja traumahistorian tutkijoita.\nKaksipäiväisen konferenssin ensimmäisenä päivänä käsitellään akuuttia kriisityötä ja vakavan trauman hoitomenetelmiä. Toisena päivänä ohjelmassa on suomalaista traumahistoriaa ja traumatisoituneiden pakolaisten hoitoon liittyviä teemoja. Konferenssin avaa ministeri Elisabeth Rehn perjantaina 11. marraskuuta. Konferenssissa luennoi 58 suomalaisia trauma-alan asiantuntijaa.\nTraumaterapiakeskuksen johtajan, psykologi ja psykoterapeutti Anne Suokas-Cunliffen mukaan konferenssi järjestetään, jotta eri syistä traumatisoituneiden ihmisten kanssa työskentelevät ammattilaiset voivat verkostoitua. Samalla laajennetaan traumanäkökulmaa. Suomessa trauman hoito jakaantuu akuuttiin traumatyöhön, kompleksisen traumatisoitumisen hoitoon ja traumoista kärsivien pakolaisten auttamiseen.\n”Näiden ryhmien työntekijät ovat hyvin pitkälle jakaantuneet omille tonteilleen. He kuitenkin tarvitsevat toisten ryhmien asiantuntemusta omaan työhönsä”, Suokas-Cunliffe sanoo. Konferenssissa käydään läpi akuutin trauman suomalainen kehityskulku neljäkymmentä vuotta sitten tapahtuneesta Lapuan patruunatehtaan räjähdyksen jälkityöstä nykyään järjestettäviin poliisien post-traumatyöpajoihin, joissa autetaan poliiseja ylläpitämään työkykyään.\nVakavaa traumatisoitumista käsitellään useissa käytännönläheisissä kliinisissä alustuksissa. Lisäksi esitellään erilaisia hoitoprojekteja, joissa vakavasti traumatisoituneita on hoidettu. Traumatisoituneiden pakolaisten hoidosta ja oikeusprosesseista on useita esityksiä, samoin traumatisoitumisen ylisukupolvisuutta eli traumaoireiden siirtymistä sukupolvelta toiselle käsitellään monessa esityksessä.\nOman värinsä konferenssiin antaa suomalainen traumahistoria, jota käsitellään vuoden 1918 sisällissodasta alkaen. Konferenssissa esitellään myös trauma-alan kotimaista ja ulkomaista kirjallisuutta.\nSuokas-Cunliffen mukaan sekä yksittäisen trauman että kiintymyssuhteessa pitkään jatkuneen traumatisoitumisen hoitoon on kehitetty useita toimivia menetelmiä. Samoin ylisukupolvisen siirtymän hoitoon on tehokkaita keinoja.\n”Traumatisoitumisen hoito on inhimillisesti ja taloudellisesti kannattavaa yhteiskunnalle. Vakavan traumatisoitumisen seuraukset tulevat kalliiksi. Syrjäytyminen, työkyvyttömyys ja somaattiset sairastumiset maksavat yhteiskunnalle huomattavasti enemmän kuin psykoterapeuttinen hoito, joka myös ehkäisee ylisukupolvista siirtymää”, Suokas-Cunliffe sanoo.\nLisätiedot ja luennoitsijoiden haastattelupyynnöt: Sirpa Pääkkönen, sirpa.paakkonen@traumaterapiakeskus.com Puh. 044 7225906\nTraumaterapiakeskus: www.traumaterapiakeskus.com\nhttps://asiakas.kotisivukone.com/files/ttkeskus.palvelee.fi/tiedostot/Koulutus/Ohjelma_konferenssi_2016.pdf\nlehdistokuva-Anne Suokas-Cunliffe.jpg\nKoko: 5,55 MB Tyyppi: jpg Resoluutio: 5184x3456\nohjelma_konferenssi_2016.pdf", "timestamp": "2018-01-23T07:40:59Z", "url": "https://www.epressi.com/tiedotteet/tiede-ja-tutkimus/valtakunnallinen-kriisi-ja-traumakonferenssi-11.-12.-marraskuuta-2016-finlandia-talossa.html"}