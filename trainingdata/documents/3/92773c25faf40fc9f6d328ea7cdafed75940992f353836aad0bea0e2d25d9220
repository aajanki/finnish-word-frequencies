{"text": "Myrsky merellä ja aavikolla – Hannahoon – Matkalla jonnekin\nMyrsky merellä ja aavikolla\n14. 1.2017. Hexit-day 203. Suruliputuspäivä nro 3. Joku emiraatti vapaaehtoistyöntekijä on menehtynyt Afganistanissa. Martyyrina hänelle suruliputetaan kolmen päivän ajan.\nAamulla vaille 20 astetta ja kosteaa sumua. Päivällä paistaa lämpimästi, mutta tuuli on kova. Siipan oli tarkoitus lähteä tänään purjeveneen miehistöksi ja illalla oppaaksi Suomen vieraille aavikolle Al Qudraan. Kumpaakin toimintaa ajatellen liika on liikaa. Paitsi aavikolle johtavaa tietä sentään lanataan aura-autoilla tarvittaessa, joten sieltä päässee myös ehjänä kotiin.\nLapsen liikunnanopettaja lähetti metrinpituisen mailin, jossa hän toppuutteli vanhempia olemaan huoletta. Vaikka flunssakauden liikuntatunneilla onkin uintia, vanhempien ei tule olla huolestuneita lapsen vilustumismahdollusuuksista, sillä koulun altaan vesi on lämmitetty 31-asteiseksi.\nEn edes halua ajatella, kuinka paljon vedessä on klooria.\nViime viikolla näimme muutaman västäräkin. Terveisiä siis Pirkanmaalle, maakuntalinnuistanne ainakin pari hengaa täällä. Wikipedian mukaan niiden pitäisi olla ehkä Pohjois-Afrikassa.\nSuomi-koulu alkoi. Ensi viikolla on tarkoitus tehdä porukalla videotervehdys 100-vuotiaalle Suomelle ja mm. haastatella lapsia siihen.\nMonet ryhmämme pienistä oppilaista ovat asuneet valtaosan elämästään täällä, ja Suomi on yhtä kuin kesäloma tai joulu. Jopa kolmen kotona puhutun kielen vuoksi monen suomen kielen sanavarasto on ymmärrettävästi suppeampi kuin Suomessa asuvien ikätovereidensa.\nSyksyllä opettaja jututti lapsia historiaan liittyen ja kysyi myös ovatko viikingit tuttuja. Hiljaisuus laskeutui luokkaan, kunnes yksi pojista totesi. ”Joo. Me mentiin kesällä sillä veneellä sinne saareen”.\n14.1.2017 by hannahoon\t#talvi, dubai asuinpaikkana #kokemuksia?, muutto #muutos #dubai #matka #arki #aurinko #seikkailu #matkailu avartaa", "timestamp": "2019-01-16T15:05:59Z", "url": "https://hannahoon.wordpress.com/2017/01/14/myrsky-merella-ja-aavikolla/"}