{"text": "Puheenjohtajan puhe pelikaudenpäätöstilaisuudessa 25.10. 2018, Ravirata\nHyvä yleisö. Tervetuloa meidän seuramme pelikauden päätöstilaisuuteen tänne Raviradalle. Syyt, miksi perinteinen Törnävän ammattikoulun sali on historiaa, ovat selkeät; pelaajamäärämme on kasvanut ja jo viime vuonna oli vaikeuksia mahtua istumapaikoille. On toinenkin syy. Törnäväsali on remontissa ja se muutetaan koulun opetustilaksi.\nVaikka edustusjoukkueen vuosi on ollut vaikea, on junioripuolella kulunut kausi ollut hyvä niin urheilullisesti kuin taloudellisesti. Toki hieman nostalgista siipien havinaa kuuluu Törnäväntieltä, kun vuosikymmeniä toiminut Pallokioski sulkee ensi viikolla lopullisesti ovensa kioskina. Jouluun saakka tiloissa toimii Pieni käsityöpuoti mutta sen jälkeen tilat odottavat mahdollisia uusia vuokralaisia.\nSeuran muut liiketoimintapisteet, joista tärkein on Seinäjoen Leirintäalue tekivät odotettua paremman tuloksen. Kuten mainitsin, pelaajamäärät kasvoivat vaikka B-nuoret siirtyivät OY:n alaisuuteen. Tarkka juniorimäärä tällä hetkellä on 615 pelaajaa. Tulimme myös hyväksytyksi nelostasolle Palloliiton Laatujärjestelmä-arvioinnissa. Kyseisellä tasolla on kolme muuta seuraa Suomessa; JJK, KuPs ja VPS. Työ jatkuu tavoitteena korkein eli viitostaso, jonne on selviytynyt ainoastaan kaksi seuraa, HJK ja Ilves.\nOsa tätä työtä on toimia alueemme tutorina ja esimerkiksi tällä viikolla on Kiviluoman Kari, Hietaharjun Jyri ja Haanpään Eski pitäneet palaverin yhdeksän Sjk:n yhteistyöseuran kanssa. Yksi näistä yhteistyöseuroista on SeMi, jonka kanssa olemme pitäneet pari palaveria ja hakeneet keinoja sekä tapoja yhteistyön tiivistämiseksi.\nMiksi yhteistyöseuroja ja tutorointia? Seurojen Palloliitto-projektia on valmisteltu jo pari vuotta ja tarkoitus on, että 1.1. 2020 nykyiset pallopiirit, kuten esim. meidän Vaasan Pallopiiri, kuuluvat neljään eri toiminta-alueeseen. Me tulemme kuulumaan Läntiseen toiminta-alueeseen Keski-Pohjanmaan, Tampereen, Satakunnan ja Turun kanssa. Uudistuksen myötä odotetaan mm. että alueiden suurimmat seurat ottavat hoitaakseen lähikuntien seurakehityksen ja ainakin jossakin määrin valmentajakoulutuksen. Eli yhteistyöseuratoiminnan ja tutoroinnin. Tähän olemme siis jo valmistautuneet ja elämme toivossa, että Palloliitto jopa korvaisi tämän työn, jota tehdään Palloliiton puolesta.\nTässä yhteydessä, kun enemmistö seuraväkeä on koolla, haluan kiittää SJK-junioreiden puolesta päättyneestä pelikaudesta niin pelaajia kuin seuratoimijoita ja tietenkin pelaajien vanhempia, mummoja ja paappoja. Kaikkia, jotka mahdollistatte lasten harrastuksen. Kiitos oikein maharottomasti.", "timestamp": "2019-01-16T07:51:36Z", "url": "https://www.sjk-juniorit.fi/uutiset/Puheenjohtajan_puhe_6790.html"}