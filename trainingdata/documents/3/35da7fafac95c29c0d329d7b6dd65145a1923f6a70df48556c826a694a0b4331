{"text": "Kumpi mieluummin -jouluhaaste Oton kanssa\n← Luukku 7: 5- ja 7-vuotiaiden lahjatoiveet\nPyjamabileet lasten kanssa →\nLuukku 8: ”Kumpi mieluummin” jouluhaaste Oton kanssa\nMä rakastan jouluaiheisia haasteita, ja tämän päivän luukussa onkin ihan uudenlainen jouluhaaste ainakin mulle. Eli ”Would you rather…?” jossa valitaan Oton kanssa joululaiheisista vaihtoehdoista ne omat lempparit, ja perustellaan ne. Kysymyksiä olen keksinyt itse sekä yhdistellyt Pinterestistä löytämistäni erilaisista jouluaiheisista englanninkielisistä would you rather -kysymysseteistä omaksi vapaasti suomennetuksi versioksi. Tämä oli aika hauska haaste tehdä, ja sen saa ehdottomasti napata omaankin blogiin tai muihin kanaviin halutessaan!\nWould you rather – kumpi mieluummin?\n1. Söisitkö mieluummin kilon pipareita vai kilon joulutorttuja?\nIina: Ehkä kilon torttuja, koska ne on painavampia niin pitäis syödä määrällisesti vähemmän. :D\nOtto: Kilon pipareita, joulutortut voivat olla ihan hyviä, mutta kyllästyn niihin yleensä siinä puolentoista tortun kohdalla.\n2. Katsoisitko mieluummin The Holidayn vai Rakkautta Vain joka sunnuntai jouluun asti?\nIina: Tää on paha! Molemmat on niin ihania. Saako kattoo molemmat joka sunnuntai jouluun asti?\nOtto: Rakkautta Vain, ehdottomasti. The Holiday on muistaakseni ihan mukiinmenevä pätkä, mutta Rakkautta Vain on just niitä leffoja jonka ääreen jämähtää aina kun se tulee telkkarista.\n3. Söisitkö jouluna mieluummin pelkkää kalaa vai pelkkää kinkkua?\nIina: Pelkkää kalaa. Jouluruuista ehdoton lemppari on kalapöytä kaikkine ihanine herkkuineen.\nOtto: Pelkkää kinkkua. Muu joulupöytä kalpenee kunnon kinkun rinnalla.\n4. Viettäisitkö joulua mieluummin kotona lumisateessa vai ulkomailla helteisellä rannalla?\nIina: Kotona lumisateessa. Ei oo mitään ihanampaa kuin luminen joulu, vielä kun pääsis pulkkamäkeen niin ai että!\nOtto: Vuodessa on ainakin noin 300 päivää jolloin olisi mieluummin ulkomailla helteisellä rannalla, mutta joulu ei ole yksi niistä.\n5. Luopuisitko mieluummin glögistä vai pipareista?\nIina: Tääkin on paha! Ehkä pipareista, koska glögi on vaan niin herkullista.\nOtto: Aika 50/50. Jouluun kuuluun niin paljon herkkuja, että osaisin hyvin olla ilman kumpaa vaan. Jos jompikumpi pitää sanoa, niin pitäisin glögin. Glögi ei kuivaa suuta.\n6. Laittaisitko mieluummin soittoääneksi “Kulkuset” vai Cascadan dance -version Last Christmasista?\nIina: Cascadan Last Christmas ehdottomasti. Voisin laittaa muutenkin, eikä edes nolottaisi.\nOtto: Kulkuset on hyvät, Cascadasta en ole oikeastaan koskaan välittänyt.\n7. Paketoisitko mieluummin 100 lahjapakettia tonttujen kanssa, vai lastaisit 100 pakettia joulupukin rekeen yksin?\nIina: Ehkä paketoisin, olis niin siistiä hengailla tonttujen kanssa. Ehkä ne voisi antaa mulle hyviä paketointivinkkejä. Näpertely on muutenkin enemmän mun juttu kuin logistinen puoli.\nOtto: Paketoisin mieluummin, pääsisi näkemään tonttuja, eikä joutuisi paketoimaan kuin ehkä kolme lahjaa kivenkovien ammattilaisten hoitaessa muut.\n8. Haluaisitko mieluummin samanlaiset hiukset ja parran kuin joulupukilla, vai olla kokonaan kalju?\nIina: Ehdottomasti joulupukin tukka ja parta, olis aika siistiä!\nOtto: “Haluaisitko olla alfauros vai kuukunanmuna?” Tyytyisin jopa pelkkään partaan.\n9. Kiertäisitkö mieluummin 5 tuntia laulamassa joululauluja ovelta ovelle, vai laulaisitko yhden videolla, jonka julkaisisit Facebookissa kaikille kavereillesi?\nIina: Mieluummin laulaisin viisi tuntia joululauluja ovelta ovelle, jos ei siis tarvitsisi tehdä sitä yksin. Mä en osaa laulaa kovin hyvin, niin porukalla laulaminen voisi olla kuuntelijoille ystävällisempää.\nOtto: Jälkimmäinen todennäköisesti, viisi tuntia on pitkä aika, eikä mulla ole kuin kourallinen kavereita Facebookissa.\n10. Menisitkö mieluummin pulkkamäkeen vai luistelemaan?\nIina: Ehkä pulkkamäkeen, vaikka luistelukin on ihanaa. Pulkkamäessä on vaan niin hauskaa, ja rakastan sitä vauhtia kun tulee isoa mäkeä alas.\nOtto: Pulkkamäkeen, luistelu on tylsää ja luistimet epämukavat. Päädyn kuitenkin perseelleni jonnekin, eli mieluummin hankeen kuin jäälle.\n11. Ostaisitko joululahjoja mieluummin netistä vai joulumarkkinoilta?\nIina: Jos olisi mahdollisuus tehdä ostokset kaikessa rauhassa, niin joulumarkkinoilta ostaisin varmaan kaiken. Tällä hetkellä kallistun enemmän nettikauppoihin, koska on helpompaa tehdä ostokset esim. yöllä lasten mentyä nukkumaan.\nOtto: Netistä, kuten viime vuonna. Parhaassa tapauksessa saa kaiken hoidettua n. tunnissa.\n12. Söisitkö mieluummin rasian porkkanalaatikkoa vai rasian lanttulaatikkoa?\nIina: Ehdottomasti lanttulaatikko, mun all time favourite!\nOtto: Sitä parempaa? Pakko tunnustaa etten (maksalaatikkoa lukuunottamatta) ikinä erota laatikkoja toisistaan, ennen kuin istutaan jo syömässä. Tulee sellainen liuta ahaa-elämyksiä, “ai tää oli tää”.\n13. Koristelisitko mieluummin pihan jenkkityyliin jouluvaloilla näyttäväksi, vai pitäisitkö joulukuusta lokakuun alusta jouluun asti sisällä esillä?\nIina: Oi että! Kumpikin vaihtoehtohan olis ihan mun unelma, molemmat kelpaisivat.\nOtto: Jälkimmäinen, vähemmän vaivaa. Meillä muutenkin hengaa kuusi usein johonkin helmikuuhun asti, että eipä tuo hirveästi poikkea nykyisestä.\n14. Olisitko mieluummin Grinch vai Petteri Punakuono?\nIina: Mä olisin ehdottomasti mieluummin Petteri, koska en olisi hyvä mököttämisessä ja yksin vuorella elämisessä.\nOtto: Vaikka en Grinch-elokuvasta välitäkään, tuntuu sillä olevan sen verta oma boogie päällä että varmaan se. Jokseenkin raskaan oloista kerran vuodessa vetää pukkia ympäri maailman, ja loput vuodessa tehdä mitä? Hengata jossain tallissa ja imeä ruohoa? En oikein tunne poroja.\n15. Luopuisitko mieluummin joululahjoista vai synttärilahjoista?\nIina: Synttärilahjoista! Mutta kumpikaan ei olisi ongelma, musta kivointa on antaa lahjoja.\nOtto: Ehkä synttärilahjoista. Jouluna on kivaa kun kaikki saa vähän lahjoja, eikä tarvitse olla mitenkään valokeilassa omien lahjojensa kanssa.\n16. Olisitko mieluummin suomalainen joulupukki joka antaa lahjat suoraan ihmisille vai amerikkalainen joulupukki, joka tulee savupiipusta yöllä salaa?\nIina: Suomalainen joulupukki, koska mua pelottaisi, että juutun savupiippuun tai lyön pään alas tullessa.\nOtto: Olen ollut “suomalaisena” pukkina, enkä saa mitenkään hirveesti iloa irti siitä että pieniä lapsia ahdistaa, kun ne yrittää paniikissa laulaa pukille jotain kivaa joululaulua. Ennemmin hiipisin yöllä.\n17. Joisitko mieluummin glögiä vai kuumaa joulusiideriä?\nIina: Oi, tein yhtenä jouluna ihanaa alkoholitonta joulusiideriä, ja se oli kyllä melkeen jopa parempaa kuin glögi. Mutta molemmat on aika herkkuja niin tähän on vaikea vastata. Ehkä joisin mieluummin glögiä kuitenkin, koska se on perinteisempää.\nOtto: Eikö glögi ole käytännössä kuumaa joulusiideriä? Aivan sama mulle, kunhan on lämmintä.\n18. Söisitkö mieluummin talon kokoisen piparkakkutalon, vai asuisitko siellä?\nIina: Asuisin! Kuinka mahtavaa olisi asua piparitalossa!\nOtto: Apua. Ei tässä voi voittaa. Varmaan koittaisin syödä sen mutta tuskin näkisin enää ensi joulua.\n19. Jonottaisitko mieluummin viisi tuntia joulupaketointipisteelle vai viettäisitkö tunnin ostoskeskuksen joulupukin kainalossa hänen kanssa jutellen?\nIina: Mieluummin juttelisin tunnin pukin kanssa, eiköhän meillä riittäisi puhuttavaa, jos pukki olisi supliikkimiehiä. Joulun alla ei ole aikaa hukattavaksi viiden tunnin jonotteluun, joten ehdottomasti mieluummin tunnin homma.\nOtto: Viisi tuntia on edelleen pitkä aika, joten viettäisin mieluummin sen tunnin pukin kanssa. Vaikka ahdistunkin maskoteista yms., voisin ottaa sen siedätyshoidon kannalta.\n20. Jättäisitkö ennemmin puolisosi ilman lahjoja vai olisitko itse ilman lahjoja? ‘\nIina: Helppo! Olisin itse ilman lahjoja. Musta ihaninta on miettiä mitä voisi antaa toisille ja miten voisi ilahduttaa toisia.\nOtto: Olisin mieluummin itse ilman. Saan enemmän irti antamisen kuin saamisen ilosta, eikä lahjat ole sitten lapsuuden ollut mulle se the juttu.\nSellaiset vastaukset! Vitsi ois hauskaa lukea muidenkin vastauksia tähän! Haastan siis kaikki blogikollegat vastaamaan näihin itse tai sitten yhdessä puolison kanssa!\nVastaukset kysymyksiin Oton kanssa: ARKI & ELÄMÄ Meidän vinkit New Yorkiin Q & A: Miten kaupalliset yhteistyöt toimivat? Minisyysloma Ahvenanmaalla lasten kanssa Stailaushaaste Oton kanssa | Sokos Muotiviikot\nAvainsanat: jouluhaaste, kumpi mieluummin, kumpi mieluummin -jouluhaaste, Would you rather\n7 Responses to “Luukku 8: ”Kumpi mieluummin” jouluhaaste Oton kanssa”\n8.12.2018 09:25\nItselleni monet kysymykset olivat tosi helppoja:\nOlen allerginen niin pipareille kuin glögillekin, joten kaikki aihepiirin kysymykset bloggaisivat moiset sivuun.\nLahjoja joulumarkinoilta ja mielummin muille kuin itselleni.\nKinkkua ja lanttulaatikkoa. Meidän suvussa porkkanalaatikko on aina tehty ilman riisiä, joten yleensä kaikki kodin ulkopuolella tarjottavat porkkanalaatikot on ihan nou nou.\nViisituntiseni viettäisin mielelläni ovelta ovelle laulamassa ja pakettijonossa.\nJa luistelemassa. Se on kuule istuva luistin, Otto, mikä on tämän lajin salaisuus! Kun ostin ktselleni ihan o i k e a t taitoluistimet, saatoin todeta, etten ole koskaan omistanit yhtä mukavia kenkiä. Uskon, että hokkaripjolella on tarjolla jotain samaa?\nKätevä tuo viimeinen kysymys, kun kumpikin saa silti lahjat! :D olipa hauska haaste muutenkin :)\n8.12.2018 11:57\nOlipa muuten hauska lukea, miten teillä oli ihan eri vastaukset niin monessa kohtaa :D ja ai vitsi kun Oton juttuja on niin ihana lukea (erityisesti meinasin hymyillä ääneen Grinch-Petteri-kohdassa)! Mut ihan sikakiva haaste, pitää varmaan napata tää itsellekin :D\nTämä luukku sai hymyn naamalle :)\n9.12.2018 05:57\nMistä Oton joulupaita? Tarvitsen!\n9.12.2018 21:17\nMe mun aviomiehen kanssa toteutettiin tää jouluhaaste! Nää on tosi kivoja. Meijän vastaukset löytyy tästä linkistä: https://jasmiinah.blogspot.com/2018/12/kumpi-mieluummin-jouluhaaste-jonin.html\nTosi hauska haaste! Mekin tehtiin tämä oman poikaystäväni kanssa, hieman muokkaisin kysymyksiä, ja keksin uusia :)\nhttps://hunajasiirappi.blogspot.com/2018/12/kumpi-mieluummin-jouluhaaste-teron.html", "timestamp": "2020-08-08T12:26:54Z", "url": "https://butimahumannotasandwich.indiedays.com/2018/12/08/luukku-8-kumpi-mieluummin-jouluhaaste-oton-kanssa/"}