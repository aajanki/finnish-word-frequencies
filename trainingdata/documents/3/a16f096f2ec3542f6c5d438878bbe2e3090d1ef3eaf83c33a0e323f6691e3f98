{"text": "Moottoripyörien suuri koeajopäivä oli menestys\nAjoneuvot | Moottoripyörät | Uutinen | 30.4.2016\nMotoristit ottivat ensimmäistä kertaa järjestetyn moottoripyörien suuren koeajotapahtuman heti omakseen. Koeajajia oli runsaasti, mutta niin oli koeajettavia pyöriäkin, joten ajovuoroja ei tarvinnut jonottaa.\nHelsingin Messukeskuksen parkkipaikan valtasivat moottoripyörät perjantaina 29.4. järjestetyssä moottoripyörämaahantuojien yhteisessä koeajotapahtumassa. Aurinkoinen sää ja uudet moottoripyörämallit houkuttelivat paikalle suuren joukon innokkaita motoristeja. Tämä oli ensimmäinen kerta Suomessa, kun harrastajilla oli mahdollisuus koeajaa käytännössä kaikkien moottoripyörämerkkien uudet mallit samassa tapahtumassa.\nTapahtuma sai sekä koeajajilta että moottoripyörämaahantuojilta ja -jälleenmyyjiltä erittäin myönteistä palautetta.\n– Aurinko paistaa ja tunnelma on hyvä. Täällä motoristien on helppo vertailla eri pyörien ominaisuuksia ja tutustua tarjontaan laajalla rintamalla. Hyvät bileet, totesi Teknisen Kaupan ja Palveluiden yhdistyksen Moottoripyöräjaoston puheenjohtaja Esa Ruohonen BMW:ltä.\nKoeajettavia pyörämalleja luvattiin etukäteen olevan 91 kappaletta. Maahantuojat olivat viime tingassa saaneet mukaan vielä muutaman mallin lisää. Osa maahantuojista oli varautunut tuomalla suosituimmista malleista, kuten Honda CRF1000L Africa Twin ja KTM 1290 Super Duke GT, useampia koeajopyöriä. Kaikkiaan ajettavia moottoripyöriä oli paikalla yli sata. Jälleenmyyjien ja maahantuojien edustajat opastivat asiantuntevasti asiakkaita koeajon aluksi kunkin pyörän hienouksista. Tarvittaessa heiltä sai myös vinkkejä koeajoreitiksi.\nXL Moton koeajajille tarjoama ilmainen lohikeitto ja Messukeskuksen avoinna olevat ravintolat pitivät huolen, että monilla energiaa riitti useampaankin koeajoon. Maahantuojien pihalle pystyttämät teltat ammottivat välillä tyhjyyttään, sillä vilkkaimmillaan kaikki pyörät saattoivat olla yhtäaikaa koeajossa. Maahantuojat totesivatkin, että ensi kerralla mukaan pitää ottaa koeajopyörien ohella näyttelypyöriä koeistuttavaksi ja katseltavaksi. Näistä kommenteista voi jo päätellä, että nyt järjestetty tapahtuma ei todennäköisesti jää ainoaksi, vaan luvassa on samanlaisia myös jatkossa.", "timestamp": "2020-07-08T22:45:42Z", "url": "https://moottori.fi/ajoneuvot/jutut/moottoripyorien-suuri-koeajopaiva-oli-menestys/"}