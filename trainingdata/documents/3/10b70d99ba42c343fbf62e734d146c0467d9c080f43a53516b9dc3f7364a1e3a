{"text": "KESKIVIIKKO 20.12.06\nUUSI TULITAUKO Fatahin ja Hamasin välillä Gazan alueella tuli voimaan eilen illalla 23.00 edellisen sunnuntaina sovitun tilalle, joka rikkoontui lähes välittömästi, eikä tällä uudellakaan ole toiveita pitkästä iästä.\nKeskiviikkoaamuna taistelut ovat vaatineet kahden Fatahin jäsenen hengen.\nElämä Gazan kaupungeissa on vaarallista. Aseistetut joukot, useat niistä naamioituneina, kulkevat pitkin katuja ammuskellen kaikkea epäilemäänsä, eivätkä sivulliset voi välttää joutumista taistelujen jalkoihin.\nKoululaiset eivät uskalla mennä kouluihinsa, koska kaduilla liikkuminen on liian vaarallista. Muutamat harvat kaduilla liikkuvat sivulliset etsivät suojaa talojen nurkista ja syvennyksistä kiiruhtaen suojasta toiseen juoksuaskelin. Ainakin kaksi palestiinalaista sai surmansa keskiviikkoaamun taisteluissa.\nMONET PAIKALLISET ASUKKAAT ovat vaatineet taistelujen lopettamista, ennen kuin Gazasta muodostuu uusi Irak, jossa veriset tulitukset automaattiasein ja pommihyökkäykset toistuvat päivittäin.\nTaisteluja käytiin tiistaina jopa Gazan Shifa-sairaalan sisällä. Hamas oli sijoittanut pyssymiehiään sairaalaan, jotka estivät haavoittunutta Fatahin jäsentä kuljettavaa ambulanssia pääsemästä sairaalaan väittäen, että se kuljetti aseellisia Fatahin poliiseja. Yleisen tiedustelun mukaan mies oli katkaissut jalkansa pudotessaan tikkailta. Hamasin miehet kaappasivat haavoittuneen miehen ja hänen seuralaisensa sairaalaan. He soittivat yleisen tiedustelun päämajaan ja pyysivät heitä hakemaan kaapatut pois. Hamasin pyssymiehet avasivat kuitenkin tulen Fatahin miestä hakemaan lähetettyjä miehiä vastaan haavoittaen heistä kolmea ja ottivat yhden heistä vangiksi. Hänen ja erään toisen Fatahin miehen luodinreikiä täynnä olevat ruumiit löydettiin myöhemmin sairaalasta.\nHamasin esittämän version mukaan surmatut miehet kuuluivat Fatahin joukkoihin, jotka neljän aikaan aamuyöstä hyökkäsivät sairaalaan, minkä yhteydessä myös yksi Hamasin pyssymies sai surmansa. Taisteluja käytiin myös PA:n sisäministeriö edustalla Jalaa-kadulla Gazassa.\nJABALIYAN PAKOLAISLEIRISSÄ sadat Hamasin pyssymiehet piirittivät yleisen turvallisuusjärjestön päämajan aiheuttaen kiivaan tulitaistelun.\nPÄÄMINISTERI Ismail Haniyeh vakuutti televisioidussa puheessaan etsivänsä rauhaa ja yhteishallitusta Fatahin kanssa poliittisesta erimielisyydestä huolimatta. Hän syytti Abbasia yrityksistä kaapata valta Fatahille USA:n avustuksella. Haniyeh sanoi Hamasin suostuvan 20 vuoden tulitaukoon Israelin kanssa ehdolla, että se suostuu Palestiinan valtion perustamiseen tilapäisillä rajoilla 1949 tulitaukolinjoja noudattaen.\nHaniyeh ei pitänyt laittomana tuoda miljoonia Gazaan, koska ne on tarkoitettu niitä tarvitseville ihmisille.\nHän ilmoitti pitävänsä Abbasin määräämiä ennenaikaisia vaaleja laittomina.\nISRAELIN PÄÄMINISTERI Ehud Olmert käväisi tiistaina vierailulla kuningas Abdullah II:n luona Ammanissa.\nTapaaminen oli tarkoitettu salaiseksi eikä siitä ilmoitettu etukäteen, mutta tieto siitä pääsi vuotamaan julkisuuteen. Miehet juttelivat parin tunnin ajan, mutta yhteistä julkilausumaa ei annettu.\nTiedot keskusteluista ovat siten niukkoja, mutta heidän tiedetään keskustelleen puhelimessa lähes päivittäin.\nAbdullah on erittäin huolestunut levottomuuksista Gazassa, joitten hän pelkää voivan levitä Juudean ja Samarian kautta myös Jordaniaan ja sekoittavan sen hauraan tasapainon.\nToinen huolenaihe Abdullahilla on Syyriassa, jonka kanssa Jordanialla on jännittyneet ja epäluuloiset välit. Abdullah pelkää Syyrian johdon pyrkivän kaatamaan hänen hallituksensa Hizbullahin ja Hamasin avulla.\nSYYRIAN PRESIDENTTI Bashar Assad oli kaksipäiväisellä virallisella vierailulla Venäjällä. Debkafilen esittämien tietojen mukaan keskustelujen tärkein aihe oli puolen miljardin USD asetoimitukset Venäjältä, jotka Iran rahoittaisi. Assad kielsi al-Arabiya Dubaissa sijaitsevan TV-kanavan tiedon, että hän olisi lähettänyt salaisen kirjeen Olmertille, jossa hän olisi luvannut aloittaa rauhanneuvottelut Israelin kanssa ilman ehtoja, minimoida Hamasin valta ulkomailla ja estää aseitten toimitukset Syyrian kautta Hizbullahille. Uutisen mukaan hän olisi luvannut suostua kansainvälisen tribunaalin tutkimiseen Haririn murhaa ehdolla, ettei se kuulustelisi tai tuomitsisi Syyrian korkeita virkamiehiä; Syyria pyrkisi varmistamaan Irakin vastaisen rajansa.\nSekä Olmert että Assad ovat kieltäneet tällaisen kirjeen olemassaolon.\nIDF SURMASI tiistain aikana kolme palestiinalaista Juudean ja Samarian alueilla, yksi surmatuista oli 10-vuotias tyttö. Kaksi muuta surmattua olivat tunnettuja terroristeja, jotka pyrkivät väistämään pidätystä.\nTULKARMISSA valeasuinen poliisi ampui al-Aksa marttyyrien Prikaatin paikallisjohtajan Muhammad Nimasin, koska hän huomattuaan joutuvansa pidätetyksi uhkasi poliiseja pistoolilla. Toinen etsitty pidätettiin.\nMyöhemmin tiistaina IDF:n sotilaat joutuivat tulitaisteluun etsimiensä terroristien kanssa Nablusissa. Tulituksen aikana al-Aksan jäsen Rami Anab sai surmansa ja kaksi muuta haavoittui. Heidän autostaan löydettiin pommi, joka tuhottiin valvotuissa olosuhteissa.\nAnab oli suunnitellut itsemurhaiskuja israelilaisiin kaupunkeihin kahden toverinsa kanssa, jotka saivat surmansa äskettäin IDF:n pyrkiessä pidättämään heidät. Kaksi muuta haavoittunutta, Tallal Mustafa Abu Lil ja Imad Abu Maslem, kuuluivat Fatahin Tanzim-järjestöön, he saivat ohjeensa Hizbullahilta itsemurhaiskujen suunnittelemiseksi Israelissa. Abu Lil rekrytoi useita mies- ja naispuolisia itsemurhaterroristeja iskuihin Israelissa.\n14-VUOTIAS PALESTIINALANEN TYTTÖ sai surmansa IDF:n sotilaitten luodeista lähellä turvallisuusaitaa Tulkarmin alueella. Tyttö kuoli haavoihinsa Petah Tikvan sairaalassa. IDF tutkii tapausta, jossa toinen tyttö haavoittui. IDF:n sotilaitten mukaan he uskoivat tyttöjen olevan itsemurhaterroristeja.\nSotilaat löysivät pommin Jeninistä lounaaseen. Pommi oli tarkoitettu käytettäväksi IDF:n autoa vastaan. Se oli rakennettu peltikanisteriin ja siinä oli 30 kg räjähteitä.\nIDF:n sotilas haavoittui lievästi tienvarsipommin räjähdyksessä Gazan alueen keskiosassa lähellä turva-aitaa.\nSHIN BET antoi tiistaina julkisuuteen yhteisoperaatiossa Israelin poliisin kanssa paljastamansa Hamasin terrorisolun, joka suunnitteli kaappaavansa sotilaan tai israelilaisen siirtolaisen. Solu sai ohjeensa Hamasin johdolta Gazan alueella.\nVENÄJÄN PYRKIMYSTÄ päästä vaikuttamaan Lähi Idän tilanteisiin tarkastelee JP:n kolumnisti Ksenia Svetlova otsikolla the Russian Card. Hän toteaa, että Bashar Assadin ensimmäinen vierailu Venäjälle 2004 oli puhtaasti taloudellinen, Putin antoi anteeksi Syyrian Venäjän velasta 73 % ja allekirjoitti tärkeän maitten välisen ohjussopimuksen. Svetlova toteaa, että tämä vierailu keskittyy tutkimaan mahdollisuuksia Lähi Idän tasapainon saavuttamiseksi. Syyrian näkemyksen mukaan Venäjä on Syyrian ehkä ainoa vaikutuskanava vakuuttaakseen kansainväliselle yhteisölle pyrkimystensä aitoudesta. Sverlovan mielestä Assad on pystynyt vakuuttamaan Venäjän johdon sen vilpittömyydestä aloittaa neuvottelut Israelin kanssa. Hän myös kertoo, että Venäjä pyytää Syyrian tukea aloitteelleen kutsua kansainvälinen rauhankonferenssi Moskovaan, jossa käsiteltäisiin Palestiinan, Libanonin ja ehkä myös Iranin tilanteita.\nVENÄJÄ TOTEAA tyydytyksellä Baker/Hamiltonin Irak-raportin ja katsoo ajan olevan kypsän diplomaattiselle aloitteelleen Lähi Idässä. Italialaisen La Republica lehden mukaan Assad vihjaili tukevansa Venäjän aloitetta.\nVenäjä uskoo USA:n ja EU:n vastustuksesta huolimatta, että sellainen konferenssi voisi pystyä käsittelemään vaikeita asioita, joissa USA ja EU ovat epäonnistuneet ja nostaisi Venäjän merkittäväksi tekijäksi Lähi Idässä. Putin ei näe mitään ongelmaa siinä, että se myy aseita Lähi Idän maille ja neuvottelee samaan aikaan rauhasta, kuten USA:kin on tehnyt kaiken aikaa. Svetlova näkee ainoan vaikeuden olevan siinä, miten vakuuttaa USA ja Ranska Syyrian vilpittömyydestä, jota ne kutsuvat ”murhien maaksi”.\n( Lähde: JPost 20.12.06, Ksenia Svetlova: The Russian Card)\nISRAELIN TURISMI putosi marraskuussa 29 % siitä, mitä se oli keskimäärin vuonna 2005 kuukaudessa. Vuonna 2000 Israeliin tuli 2.7 miljoonaa turistia, jota pidetään saavuttamisen arvoisena tavoitteena.\nTämän vuoden 11 kuukauden aikana Israelin saapui 1, 695 miljoonaa turistia, edellisvuonna samaan aikaan 1,753 miljoonaa. Samaan aikaan marraskuussa 215 000 israelilaista matkusti ulkomaille.\nAlkuvuoden turismin kasvu tyrehtyi Libanonin sota II:n seurauksena. Hallituksen viisivuotissuunnitelmassa suositellaan tutkimaan hotellien ja palvelujen hintojen laskemista, mitä turismiteollisuuden parissa kummastellaan, sillä sen kokemusten mukaan ihmiset etsivät kokemuksia sekä vastaanottavaa ja ystävällistä ilmapiiriä enemmän kuin halpoja hintoja.", "timestamp": "2018-03-21T12:56:32Z", "url": "http://israelupdate.tripod.com/kirjoitukset/KESKIVIIKKO_20.12.06h.htm"}