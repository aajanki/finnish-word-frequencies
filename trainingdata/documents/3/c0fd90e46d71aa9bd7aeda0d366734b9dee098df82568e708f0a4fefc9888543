{"text": "Päähän hakattu mies kaatui, löi päänsä ja kuoli – hovioikeus lievensi teosta tuomitun rangaistusta - MTVuutiset.fi\nPäähän hakattu mies kaatui, löi päänsä ja kuoli – hovioikeus lievensi teosta tuomitun rangaistusta\nJulkaistu 17.09.2019 15:02\nHelsingin hovioikeus on lieventänyt rangaistusta jutussa, jossa mies hakkasi naapurinsa Helsingin Viikissä viime vuoden toukokuussa. Tovi väkivallan jälkeen naapuri kaatui maahan, löi päänsä ja kuoli.\nKäräjäoikeudessa Mika Oskari Kolehmainen, 35, oli tuomittu kolmen vuoden ja kahdeksan kuukauden vankeuteen törkeästä kuolemantuottamuksesta ja törkeästä pahoinpitelystä.\nHovioikeudessa syyttäjä vaati hänelle tuomiota taposta. Kolehmainen puolestaan vetosi hätävarjeluun sekä väitti ettei naapuri olisi kuollut, jos tämä ei olisi tapaturmaisesti kaatunut ja lyönyt päätään.\nTapahtumaketju sai alkunsa taloyhtiön parkkipaikalta, missä Kolehmaisen avopuoliso oli saattamassa kaveriaan taksille. Naisen kertoman mukaan naapuri tuli paikalle eikä päästänyt häntä ohi. Nainen kysyi naapurilta tämän auton pysäköinnistä, mistä oli ollut kiistaa naapurustossa jo pidempään. Tuolloin naapuri alkoi tuuppimaan naista.\nKun nainen pääsi kotiin, hän kertoi tapahtuneesta Kolehmaiselle, joka lähti ulos tarkastamaan tilannetta. Tuolloin naapuri tarttui Kolehmaista kurkusta kiinni ja potkaisi tätä. Sen jälkeen Kolehmainen hakkasi naapuria eri puolille kehoa ja päähän.\nLopulta tilanne kuitenkin rauhoittui ja kaksikko meni Kolehmaisen asuntoon haavojaan paikkaamaan. Asunnossa naapurin käytös muuttui kuitenkin taas aggressiiviseksi, jolloin Kolehmainen vaati tätä lähtemään. Naapuri ja Kolehmainen päätyivät painimaan, minkä jälkeen naapuri lähti. Hetkeä myöhemmin naapuri kaatui pihalla ja löi päänsä. Hänen kuolinsyykseen todettiin verenvuoto aivoissa.\nOikeus: Väkivalta aiheutti todennäköisesti aivovamman\nKolehmaisen mukaan tilanteessa oli kyse hätävarjelusta, koska naapuri oli ensin tarttunut häntä kurkusta kiinni. Hovioikeuden mukaan mies kuitenkin kohdisti naapuriin enemmän väkivaltaa kuin mikä oli tilanteessa välttämätöntä.\nSelvyyttä siitä, että naapurin kuolema johtui vain kaatumisesta, ei saatu. Hovioikeuden mukaan kaikki pään alueelle kohdistuneet iskut saattoivat osaltaan olla aiheuttamassa verenvuotoa.\n– On pikemminkin todennäköistä, että (uhri) on saanut aivovamman Kolehmaisen tähän kohdistaman väkivallan seurauksena jo ensimmäisessä vaiheessa ja että tämä aivovamma on johtanut kaatumiseen ja nämä yhdessä ovat johtaneet kuolemaan, oikeus katsoi.\nHovioikeus oli käräjäoikeuden kanssa samaa mieltä siitä, ettei mies aiheuttanut kuolemaa tahallisesti eikä voinut pitää sitä menettelynsä varsin todennäköisenä seurauksena. Näin ollen myös hovioikeus katsoi hänen syyllistyneen törkeään kuolemantuottamukseen ja törkeään pahoinpitelyyn.\nLisäksi hovioikeus huomioi, että uhri oli aloittanut väkivallan ja Kolehmainen oli selvästi tuntenut huolta uhrille aiheuttamistaan vammoista. Muun muassa näistä syistä oikeus katsoi, että oikeudenmukainen rangaistus hänelle on kolme vuotta ja kaksi kuukautta vankeutta.\nHelsingin hovioikeus antoi ratkaisunsa viime viikon torstaina.\nOikeudenkäynnit Hovioikeus Pahoinpitely Rikos", "timestamp": "2019-11-22T05:13:57Z", "url": "https://www.mtvuutiset.fi/artikkeli/paahan-hakattu-mies-kaatui-loi-paansa-ja-kuoli-hovioikeus-lievensi-teosta-tuomitun-rangaistusta/7552302"}