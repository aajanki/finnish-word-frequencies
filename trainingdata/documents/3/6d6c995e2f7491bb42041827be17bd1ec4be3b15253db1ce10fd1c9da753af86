{"text": "Tuure Kilpeläisellä nähdään Vain elämää -sarjassa itse suunniteltuja vaatteita\nMuusikko Tuure Kilpeläinen yllättyi siitä, miten hieno ja palkitseva kokemus Vain elämää -ohjelmaan osallistuminen oli. Tyylistään tunnettu artisti paljastaa, ettei vietä juuri lainkaan aikaa peilin edessä. – En ole kovin metroseksuaali.\n5.10.2018 Teksti: Anniina Nirhamo Kuvat: Nelonen Media\nKaihon karavaanit -yhtyeestä viime vuosina tunnettu muusikko Tuure Kilpeläinen, 48, yllättyi siitä, miten palkitseva ja opettavainen kokemus Vain elämää -ohjelmaan osallistuminen hänelle oli.\n– Monta kertaa on tullut sellainen olo, että onneksi lähdin. Olisin paljon köyhempi ilman tätä kokemusta.\nTuure meni aiemmin tänä vuonna naimisiin taiteilija Manuela Boscon kanssa. Pariskunta kertoi vuosi sitten syksyllä seurustelevansa ja meni samoihin aikoihin myös kihloihin.\n– Uusi vaihe elämässä on alkanut ja hyvä niin, Tuure kommentoi.\nBoheemi pariskunta suunnittelee yhdessä vaatteita, joita nähdään myös Vain elämää -ohjelmassa. Kaikki ohjelmassa Tuuren päällä olevat vaatteet ovat heidän yhdessä suunnittelemiaan. Vaatteita ei ole ainakaan vielä myynnissä missään, vaan projektia vasta viritellään.\nHalpa- ja pikamuoti on kestämätöntä ja siihen tarvitaan muutos.\nPariskunnan haaveena on työllistää suomalaisia käsityöläisiä ja suunnitella kestäviä vaatteita. Tuuren mielestä Suomessa on paljon osaamista ja potentiaalia, jota ei ole valjastettu käyttöön.\n– Halpa- ja pikamuoti on kestämätöntä ja siihen tarvitaan muutos. Olisi kiinnostavaa, jos siinä muutoksessa voisi jotenkin olla mukana, Tuure pohtii.\nVaikka Tuure vaikuttaa olevan tarkka tyylistään, hän sanoo, ettei vietä aamuisin aikaa peilin edessä, vaan valitsee vaatteet nopeasti ja intuitiolla.\n– En ole niin kovin metroseksuaali. Helpointa olisi, jos ei olisi peilejä ollenkaan!\n9. kauden Vain elämää -artistit ovat Tuure Kilpeläinen, Pepe Willberg, Anne Mattila, Evelina, Ellinoora, Pyhimys ja Lauri Ylönen.\nKuvaukset ylittivät Tuuren odotukset\nKuvaukset ylittivät odotukset, vaikka tiivis viikko oli myös raskas. Tuure kertoo, että hän asennoitui ottamaan ohjelmassa enemmän roolin kuuntelijana, joka antaa muille tilaa kertoa, mitä heillä on sanottavanaan.\nKoska kaikki kauden osallistujat olivat Tuuren itsensä tavoin enemmänkin tarkkailijatyyppiä, heidän keskusteluistaan muodostui hyvin tasavertaisia.\n– Oli kivaa, että kukaan ei tullut tilanteisiin hirveän iso ego päällä, Tuure kertoo.\nKaikkien kanssa löytyi yhteisiä mielenkiinnonkohteita, kuten Anne Mattilan kanssa kuvataide ja Lauri Ylösen kanssa arkkitehtuuri. Muista artisteista paljastui myös uusia puolia kuvausten aikana.\nEsimerkiksi Ellinooran syvällisyys ja taito kirjoittajana yllätti. Paras henkinen yhteys Tuuren mielestä syntyi hänen ja Evelinan välille.\n­Vain elämää perjantaisin Nelosella klo 20.", "timestamp": "2019-06-19T18:05:43Z", "url": "https://anna.fi/ihmiset-ja-suhteet/julkkikset/tyylistaan-tunnettu-vain-elamaa-tahti-tuure-kilpelainen-ohjelmassa-nahtavat-vaatteet-on-suunniteltu-yhdessa-manuela-vaimon-kanssa"}