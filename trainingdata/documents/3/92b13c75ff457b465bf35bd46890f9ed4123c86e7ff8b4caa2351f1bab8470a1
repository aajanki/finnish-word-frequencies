{"text": "Palasia Niinan Elämästä: Nallesukat ohjeineen\nNallesukat ohjeineen\nOlen suunnitellut jo aiemmin suunnittelemani nallekuvion siirtämistä nallesukkiin.\nNyt on ensimmäinen sukka valmis ja olen lupaillut, että ohjettakin tulisi, joten tässä olisi jonkinlainen versio.\nKuvan sukat on neulottu nalle langasta ja ovat sopivat numeron 38 jalkaan.\nLuo 56 silmukkaa.\nKuvan sukkien joustin:\nNeulo 7 kerrosta 1 oikein, 1 nurin joustinta.\nNeulo 1 kerros nurin.\nNeulo 8 kerrosta 1 oikein, 1 nurin joustinta.\nTaita joustin kaksinkerroin. Poimi luomiskerroksesta yksi silmukka kerrallaan ja neulo se oikein yhteen varsinaisen silmukan kanssa. Toista tätä koko kerroksen ajan.\nTee sukkaa kaavion mukaan aloittaen oikealta alhaalta (28 silmukkaa). Toista kerran.\nKerros vaihtuu keskellä takana.\nNeulo toinen kuuden silmukan palmikko peilikuvana (kierrot joka 6. kerros).\nTehtyäni nallet kahdesti tein tiimalasikantapään 28 silmukalla.\nPalmikot jatkuvat kärkikavennuksiin asti molemmissa reunoissa, joten tein myös kantapäähän palmikon viereiset silmukat nurin, mutta nallesilmukat neuloin sileää.\nPohja neulotaan sileää.\nEli kantapään jälkeen (56 s) neulo 9 silmukkaa oikein, 2 n, 6 silmukan palmikko, 2 n, nalle, 2 n, nalle, 2 n, 6 silmukan palmikko peilikuvana, 2 n ja 9 oikein.\nTee sukan päälle kaksi paria nalleja (kaavio kahdesti) ja aloita kärkikavennukset sileää neuloen.\nNeulo 11 s, 2 oikein yhteen, 2 o, 2 takareunoista oikein yhteen (nosta molemmat oikein neulomatta ja neulo yhteen), neulo 22 s oikein, 2 oikein yhteen, 2 o, 2 takareunoista oikein yhteen (nosta molemmat oikein neulomatta ja neulo yhteen), neulo 11 s oikein.\nToista kavennukset samoissa kohdin joka toinen kerros kunnes jäljellä on 24 silmukkaa.\nTee sen jälkeen kavennukset joka kerroksella.\nKun työssä on jäljellä 8 silmukkaa, katkaise lanka ja vedä se silmukoiden läpi ja päättele hyvin.\nTee toinen sukka samoin.\nKaavio selityksineen:\ntyhjä ruutu neulotaan oikein\nnurin (Huom! Viivat korvien ja nenän vieressä tarkoittavat sidontaa viereiseen silmukkaan, eivät nurjia silmukoita)\nKorvanyppy ja sidonta vasemmalle: neulo yhdestä silmukasta kolme silmukkaa (1 o, 1 n, 1 o). Tuo lanka työn oikealle puolelle, nosta seuraava silmukka neulomatta, vie lanka nurjalle, nosta nostettu silmukka takaisin vasemmalle puikolle (sidonta). Käännä ja neulo 3 silmukkaa nurin. Käännä ja neulo 3 silmukkaa takareunoistaan oikein yhteen (nosta silmukat oikein neulomatta ja neulo yhteen).\nKorvanyppy ja sidonta oikealle: neulo yhdestä silmukasta kolme silmukkaa (1 o, 1 n, 1 o). Käännä ja neulo 3 nurin, vie lanka työn oikealle puolelle, nosta seuraava silmukka neulomatta, tuo lanka nurjalle, nosta nostettu silmukka takaisin vasemmalle puikolle (sidonta). Käännä ja neulo 3 silmukkaa oikein yhteen.\nKahden silmukan nenänyppy kaksilla sidonnoilla molemmin puolin: Neulo yhdestä silmukasta kolme silmukkaa. Tee seuraavalle silmukalle samoin (yhteensä 6 silmukkaa). Sidonta vasemmalle, käännä. 6 nurin, sidonta oikealle, käännä. Neulo 3 silmukkaa takareunoistaan oikein yhteen (nosta ne oikein neulomatta ja neulo yhteen). Neulo 3 silmukkaa oikein yhteen, sidonta vasemmalle ja käännä. 2 nurin, sidonta oikealle ja käännä. (Neulo 2 oikein)\nSilmät ovat helmiä. Lisää helmet silmukoihin siimaa käyttäen. Pujottele helmet siimaan (siimaa ei tarvitse katkaista rullasta), pujota siima silmukan läpi ja uudestaan helmen läpi rullaa kohti, liu'uta helmi siiman avulla silmukkaan ja neulo silmukka.\nLoput onkin palmikoiden ideoilla toteutettavia.\nNallejen välissä on 6 silmukan palmikko.\n- Siirrä 3 s apupuikolle taakse, neulo 3 s oikein, neulo apupuikon silmukat oikein (oikealle kallistuva palmikko).\n- Siirrä 3 s apupuikolle eteen, neulo 3 s oikein, neulo apupuikon silmukat oikein (vasemmalle kallistuva palmikko).\nNallen pään palmikot ovat neljän silmukan palmikoita:\n- Siirrä 2 s apupuikolle taakse, neulo 2 s oikein, neulo apupuikon silmukat oikein (oikealle kallistuva palmikko).\n- Siirrä 2 s apupuikolle eteen, neulo 2 s oikein, neulo apupuikon silmukat oikein (vasemmalle kallistuva palmikko).\nNallen tassupalmikot:\n- Siirrä 3 s apupuikolle eteen, neulo 1 s oikein, neulo apupuikon silmukat oikein (vasemmalle kallistuva palmikko).\n- Siirrä 1 s apupuikolle taakse, neulo 3 s oikein, neulo apupuikon silmukka oikein (oikealle kallistuva palmikko).\nOlisi mukava kuulla, jos olet tehnyt nallesukat ohjeellani tai muuten soveltanut nallea johonkin kivaan käsityöhösi.\nMyös mahdollisista virheistä kannattaa ilmoitella, niin korjailen niitä sitä mukaa.\n29.9.2015 ohjeen virheitä korjattu.\nOi kun on ihanat sukat.\n23. lokakuuta 2014 klo 9.11\nTennarit ja töppöset", "timestamp": "2018-01-21T12:35:56Z", "url": "http://nirpunomatjutut.blogspot.fi/2014/10/nallesukat-ohjeineen.html?m=0"}