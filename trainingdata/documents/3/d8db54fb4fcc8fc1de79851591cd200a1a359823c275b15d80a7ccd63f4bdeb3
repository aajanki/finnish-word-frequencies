{"text": "Kontiolahti - Ihmisen pelastaminen - Kelkkailijat pelastettiin hydrokopterilla - kaksi tehtävää yhtä aikaa\n11.02.2020 klo:13:10\nKesto: 2 tuntia toiminta päättynyt\nOnnettomuudessa osallisena olleet henkilöt: 2\n11.02.2020 klo:10:50\nKontiolahdella Höytiäisellä tapahtui kaksi ihmisen pelastustehtävää lähes samanaikaisesti. Molemmissa tilanteissa pelastuslaitoksen hydrokopteri oli merkittävässä roolissa pelastustehtävän suorittamisessa. Syksystä 2019 hydrokopterilla on suoritettu virka-apu, avunanto- ja pelastustehtäviä jo seitsemän kertaa, esimerkiksi Pieliseen marraskuussa hukkuneen etsintä ja sukellus, Pyhäselkään tammikuussa hukkuneen etsintä ja sukellus sekä tänään Höytiäiseltä pelastetut kelkkailijat.\nTänään ensimmäisessä onnettomuudessa moottorikelkka upposi jäällä olevaan sohjoon penkkiään myöten Höytiäisellä Laitasaaren lähellä. Kelkkailija oli liikkeellä yksin ja säilyi vahingoittumattomana onnettomuudesta. Pelastushenkilöstö kuljetti hydrokopterilla kelkkailijan Kontiolahden satamaan.\nSijaintitiedolla on merkitystä  onhan sinulla 112Suomi -sovellus\nOnnettomuuspaikkojen etäisyys toisistaan oli noin viisi kilometriä, mutta alkuvaiheessa samalle järvelle samanaikaisesti osuneet tehtävät aiheuttivat hämmennystä pelastushenkilöstössä. Kohteen sijaintitieto on kaikissa hälytystehtävissä tärkeä tieto jotta apu pääsee nopeasti ja nopeinta reittiä perille. Tänään 112 -päivänä on 112Suomi -sovelluksen käyttäjät saaneet vaaratiedote -testiviestin ja lisäksi sovelluksesta saa nopeasti soitettua muihinkin tärkeisiin päivystysnumeroihin kuten Tienkäyttäjän linjalle ja Myrkytystietokeskukseen.\nKelirikkoalusten merkitys kasvamassa?\nJäillä liikkujien ei kannata tuudittautua liialliseen turvallisuudentunteeseen, vaikka pelastuslaitoksella on nyt aiempaa kattavammin kelirikkokalustoa. Jo aiemmin pelastustehtäviin on ollut käytettävissä mönkijöiden ja moottorikelkkojen lisäksi pienet liiturit Joensuussa, Kiteellä, Lieksassa. Hydrokopterin hankinnan myötä Joensuun liituri siirtyi Nurmeksen paloaseman kalustoon. Liituriin pystytään pelastamaan yksittäisiä henkilöitä, mutta hydrokopterissa on merkittävästi parempi suorituskyky suuremman kantokyvyn vuoksi.\nMoottorikelkoilla ja mönkijöillä ei tällä hetkellä ole asiaa jääalueille!\nHydrokopterin faktat\nHinta noin 60 000 e\nHenkilömäärä 2 + pelastettavat\nToiminta-alue: Vedessä, jäällä, sohjossa\nMahdollistaa myös sukeltamisen ja kaluston siirron kelirikkotilanteessa.", "timestamp": "2020-02-28T14:21:24Z", "url": "https://www.pkpelastuslaitos.fi/onnettomuustiedote?pkplot=3183"}