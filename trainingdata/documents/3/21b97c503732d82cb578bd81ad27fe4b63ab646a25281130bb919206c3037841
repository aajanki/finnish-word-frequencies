{"text": "Kotimaan erikoisimmat hotellit - 3 paikkaa, missä sinäkin haluaisit yöpyä\n05.12.2017 klo 13:50\nSuomessa voi majoittua hyvin erikoisissa paikoissa, vai miltä kuulostaisi yö lasi-iglussa revontulien alla, majoitus kaksikerroksisessa maisemahuoneessa tai yö vesitornissa?\n1. Kotkanpesä-sviitti\nKoillismaalla Pudasjärvellä sijaitseva Kotkanpesä-sviitti on Suomen persoonallisimpia hotellihuoneita. Hotelli Iso-Syötteen sviitin ikkunoista avautuu unohtumaton tunturimaisema, minkä lisäksi toisessa kerroksessa sijaitsevasta makuuhuoneesta näkee säästä riippuen myös tähtiä ja revontulia.\nSuuret maisemaikkunat, huoneen tunnelmaa korostava vanha kelopuu ja ikkunallinen poreallas tuovat sviittiin pohjoismaista luksusta, minkä lisäksi myös luontotunnelma on vahvasti läsnä. Iso-Syötteen laskettelukeskuksen yhteydessä toimivan hotellin sviitti on kerännyt kehuja paitsi Suomessa myös kansainvälisesti, sillä esimerkiksi brittilehti Telegraph on listannut sen maailman neljänneksi romanttisimmaksi hotellihuoneeksi.\nLue lisää ja katso kuvat Kotkanpesä-sviitistä!\n2. Hotelli Alman vesitornihuoneet\nOletko koskaan miettinyt, miltä tuntuisi yöpyä vesitornissa? Seinäjoen rautatieaseman kupeessa sijaitseva Hotelli Alma tarjoaa asiakkailleen mahdollisuuden majoittua 18-metrisessä tornissa. Vuonna 1909 rakennetussa rautatieläisten talossa on toiminut aiemmin VR:n höyryvetureiden vesitornit, mutta nykyisin tilat on remontoitu hotellihuoneiksi.\nVesitornirakennuksessa voi majoittua seitsemässä huoneessa, ja parhaat näkymät avautuvat ylimmän kerroksen sviitistä. Punatiilinen torni oli käyttämättömänä 1960-luvulta lähtien, ja nykypäivänä rakennuksen historiasta muistuttavat muun muassa joidenkin huoneiden katossa olevat ratakiskot.\nLue lisää ja katso kuvat Hotelli Alman vesitornihuoneista!\n3. Kakslauttasen näyttävät lasi-iglut\nSuomen Lapin kirkkaat pakkasyöt tarjoavat loistavat mahdollisuudet katsella revontulia, mutta jäätävä pakkanen ajaa useimmat sisätiloihin silloin, kun väriloisto on parhaimmillaan. Saariselällä sijaitseva Kakslauttanen on tuonut erinomaisen ratkaisun tähän ongelmaan: lämmitetyt lasi-iglut toimivat paitsi hyvänä paikkana katsella revontulia myös ovat mukava majapaikka.\nKansainvälistä kiinnostusta rutkasti herättäneet lasi-iglut ovat tehneet Kakslauttasesta maailmankuulun kohteen. Rajoittamaton näkymä pakkastaivaalle avautuu igluissa mukavasti sängystä käsin.\nLue lisää ja katso kuvat Kakslauttasen lasi-igluista!\nINKA KHJANI", "timestamp": "2018-09-25T17:33:53Z", "url": "https://www.iltalehti.fi/matkajutut/201712052200582950_ma.shtml"}