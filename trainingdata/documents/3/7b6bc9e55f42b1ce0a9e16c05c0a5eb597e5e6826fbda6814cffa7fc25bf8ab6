{"text": "Sähköinen kokous | Merihaan Veneseura\n← Kevättä kohti\nHelmikuun kuulumisia →\nSataman sähkölasku on loppusyksystä tehnyt järkyttävän harppauksen. Kun se aikaisemmin on ollut noin 300 euroa, on se nyt yli 800 euroa. Tunteeko joku nyt sähköiskun omassatunnossaan?\nSähköt laitureille on hankittu akkujen lataamista varten, ei veneiden lämmitykseen. Mietittiin mitä on tapahtunut. Puhallinmallinen lämmitin on sähkörosvo pahimmasta päästä.\nNyt tarvitaan ideoita miten ongelma ratkaistaan. Ehdotuksia satamakapteenille, kiitos. Sähköjen katkaiseminen viimeisen seuranoston jälkeen olisi tyly keino. Jos syksy suo ja veneilykautta piisaa, mikä on tosi kivaa, akkuja on päästävä lataamaan.\nSähköjutut jatkuivat. Tuomas oli kysellyt mitä tulisi maksamaan Onaksen saaripaikan liittäminen sähköverkkoon. Ei akkusälää, ei aggregaattia! Saatiin vastaus. Siinä 20 000 – 30 000 euron paikkeilla. Kokous hiljeni. Muut ratkaisut alkoivat näyttää äkkiä ihan järkeviltä.\nMuutakin kuin sähköä\nEtsitään mahdollisuutta järjestää ensiapukoulutusta juuri veneilyyn räätälöitynä.\nOnastoimikuntaan on ilmoittautunut mukavasti porukkaa.\nUutta varastoa saareen suunnitellaan. Saataisiin jollien ja kevytveneiden purjeet puhtaaseen tilaan säilöön.\nTelakalle ostettiin mastofakkiin käytetty lainapeite. Sitä eivät myrskyt yhtä helposti riepoittele kuin kevytpeitteitä.\nIdeoitiin miten vuosijulkaisu voisi uudistua. Tiedottamisen muuttuessa verkkoon se on jäänyt nyt polkemaan paikallaan. Muutkin kuin johtokunnan jäsenet voivat kirjoittaa juttuja, lähettää valokuvia. Oliko sinulla mielenkiintoisia kohteita, tapahtumia, kokemuksia, joita voisit jakaa?", "timestamp": "2019-09-19T00:54:54Z", "url": "http://merihaanveneseura.fi/2018/02/01/sahkoinen-kokous/"}