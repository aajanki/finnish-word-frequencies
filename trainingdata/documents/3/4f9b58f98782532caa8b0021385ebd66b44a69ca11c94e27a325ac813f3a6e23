{"text": "Containerships voitti tonttikiistan Kronstadtissa | Yle Uutiset | yle.fi\n12.2.2009 klo 17.12päivitetty 19.4.2012 klo 03.20\nContainershipsin hallituksen puheenjohtaja Kimmo Nordström taustoitti kiistaa YLEn toimittajalle Marja Manniselle.YLE\nRunsaan viiden hehtaarin aluetta viimeistellään parhaillaan terminaalikäyttöön ja sille tehdään 49 vuoden vuokrasopimus tämän kevään aikana. Yhtiöllä on nyt käytössään runsaat 10 hehtaaria maata Kotlinin saarella.\nVenäjän Rakennusvirasto Rosstroi perusteli valtausta sillä, että aluetta tarvittiin Pietarin patotyömaan käyttöön. Tähän tarkoitukseen tonttia ei kuitenkaan koskaan käytetty. Containershipsin hallituksen puheenjohtaja Kimmo Nordströmin mukaan valtauksen taustalla olivatkin rakennusvirastoa lähellä olevat tahot, joiden tarkoituksena oli tuoda Venäjälle henkilöautoja Kronstadtin kautta.\nContainerships nosti valtauksesta useita oikeusjuttuja ja yrityksen tueksi tulivat myös julkisuus ja Suomen valtiojohto. Tontin takaisin saannin varmisti se, että puolet terminaalitoiminnoista myytiin venäläiselle Severstaltransille.\nValtausyrityksiä voi tulla lisää\nSatamatoiminnot kuuluvat Venäjällä strategisesti tärkeisiin aloihin, jotka maa haluaa pitää omissa käsissään. Containershipsin hallituksen puheenjohtaja Kimmo Nordström arvelee, että Venäjän Rakennusviraston kiinnostus suomalaisterminaalia kohtaan laimeni juuri siksi, että tavaraliikenne Venäjälle alkoi viime syksynä hiipua.\nMoby Dick –terminaalin kautta kulkee tänä vuonna arviolta kolmannes vähemmän kontteja Venäjälle kuin viime vuonna. Containerships on kuitenkin edelleen Pietarin kolmanneksi suurin terminaaliyritys.\nNordströmin mukaan suomalaisyritysten on syytä varautua siihen, että valtausyritykset jatkuvat, kun talouskriisi on ohi. Suomalaisilla yrityksillä pitäisi olla voimakas yhteistyöverkosto laatimassa toimintamalleja mahdollisten hyökkäysten varalta, sanoo Nordström. Containershipsin tapaus oli ensimmäinen suomalaisyritykseen kohdistunut valtausyritys Venäjällä.\nKiista Kronstadtin konttiterminaalista jatkuu 5.10.2008\ntalousKotimaasatamaterminaalittontitVenäjäMaarekisteriTonttiriidatPietarirakennusvirastotsatamat", "timestamp": "2019-07-23T00:30:50Z", "url": "https://yle.fi/uutiset/3-5723118"}