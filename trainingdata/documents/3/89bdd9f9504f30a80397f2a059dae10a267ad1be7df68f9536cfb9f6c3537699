{"text": "ASM: HIFK voitti Vaasassa – nollaputki jatkuu – HIFK Fotboll\nASM: HIFK voitti Vaasassa – nollaputki jatkuu\nBy HIFK Fotboll 28.5.2016 No Comments\nKauden pisin vierasmatka oli ohjelmassa lauantaina, kun HIFK A matkusti Vaasaan kohtaamaan VPS-j:n. Pitkä bussireissu ei kuitenkaan tähtirintoja hyydyttänyt, sillä Pohjanmaalta irtosi vierasvoitto lukemin 0-2 (0-1). Näin joukkue nollasi vastustajansa jo neljännen kerran peräkkäin, ja samalla punapaidat nousivat tasaisessa sarjataulukossa viidennelle sijalle.\nVaasassa paistoi aurinko, kesä oli tuloillaan ja ilmassa urheilujuhlan tuntua. Siitä huolimatta lauantain ottelu pelattiin hallissa. IFK ei tästä lannistunut vaan aloitti terävästi ja tulosta syntyi jo neljännellä minuutilla. Tähtirinnat hyökkäsivät nopeasti oikeaa laitaa pitkin ja Joonas Salmi pääsi irtopalloon, rynnisti vaasalaisten puolustuksen läpi ja pamautti pallon maalin kattoon. Ensimmäinen puoliaika oli IFK:lta muutenkin hyvää tekemistä. Vierasjoukkue piti palloa, pelasi kovaa ja piti pelin intensiteetin korkealla. Paras tilanne lisätä johtoa nähtiin kun keskikentän Mitro Turunen karkasi läpiajoon, mutta viimeistely ei onnistunut. Tauolle siirryttiin siis lukemissa 0-1.\nToinen puoliaika alkoi IFK:n osalta lähes yhtä hyvin kuin ensimmäinen. Aikaa oli kulunut vain muutama minuutti kun tähtirintojen hyökkääjä Joakim Ärilä laukoi pallon rangaistusalueen rajalta tolppaan. Vähitellen myös VPS-j pääsi paremmin peliin mukaan mutta tolppaa lähemmäs vaasalaiset eivät päässeet. Ottelussa nähtiin paljon kaksinkamppailuja ja välillä tunteet hieman lämpenivät, mutta erotuomarit olivat ajan tasalla ja pitivät pelin hyvin hallinnassaan. Toinen ja ratkaiseva maali syntyi hiukan ennen loppua: Miika Lindqvist teki esityötä vasemmalla laidalla ja syötti keskelle, josta Joakim Ärilä pääsi ”pilkun” kohdalta ampumaan numeroiksi 0-2. Tämä jäi myös ottelun lopputulokseksi. Voiton lisäksi tämä merkitsi sitä että HIFK A pelasi koko toukokuun päästämättä yhtään maalia.\nVPS-j – HIFK 0-2 (0-1)\n0-1 Joonas Salmi (4.)\n0-2 Joakim Ärilä (86.)\nIFK:n kokoonpano (4-4-2): Jussi Tolonen (mv); Kristian Heinolainen (68. Arttu Heikka), Axel Lönnfors (36. Henry Nguyen), Eero Hirvimäki (v), Santeri Ihamuotila; Miika Lindqvist, Pasi Forsman, Mitro Turunen (v), Joonas Salmi; Zanjar Abubakir (90+2. Alberon Zeneli), Joakim Ärilä.\nHIFK A:n luottomiehiin kuuluva laitapakki Santeri Ihamuotila:\n– Oli ihan OK peli meiltä. Hallittiin palloa ja sitä kautta luotiin tilanteita. Olimme hyvin hereillä alusta asti ja saimmekin johtomaalin tehtyä melko nopeasti. Mitä pidemmälle ottelu eteni, sitä enemmän VPS lisäsi painetta hyökkäykseen. Hyvin kuitenkin kestimme loppuun saakka. Vähän oudolta tuntui pelata hallissa, kun ulkona paistoi aurinko ja sää oli muutenkin upea, mutta ei se meitä haitannut.\n– Olen tyytyväinen meidän pallolliseen pelaamiseemme ensimmäisellä puoliajalla. Toisella jaksolla pakka ei oikein pysynyt tarpeeksi tiiviinä; etäisyydet hyökkäyssuuntaan kasvoivat ja VPS pääsi höyryämään siihen väliin. Puolustuspelaamisemme oli kuitenkin jälleen hyvällä tasolla, kuten tuloskin kertoo. Voidaan sanoa että oma peli-identiteettimme on nyt hiljalleen löytymässä. Positiivista on myös että hyökkäyspäässä alkaa syntyä tilanteita yhä enemmän.\nA-poikien SM-sarja jatkuu IFK:n osalta kahden viikon kuluttua, jolloin tähtirinnat matkustavat Tampereelle Ilveksen vieraaksi. IFK:n seuraava kotiottelu pelataan puolestaan sunnuntaina kesäkuun 19. päivänä. Punapaidat kohtaavat tuolloin Kuopion Palloseuran Talin urheilupuiston ykkösnurmella. Ottelu alkaa kello 13:00.", "timestamp": "2018-11-18T08:15:43Z", "url": "https://hifkfotboll.fi/2016/05/asm-hifk-voitti-vaasassa-nollaputki-jatkuu/"}