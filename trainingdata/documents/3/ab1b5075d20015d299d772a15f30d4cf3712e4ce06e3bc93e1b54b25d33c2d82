{"text": "Unettomuus - kuinka selvitä päivästä huonojen yöunien jälkeen?\nLuo: 11/12/2018 - 15:58\nVinkkejä unettomien öiden pelastukseksi!\nTuntikausien sängyssä pyöriskelyn jälkeen suoriutuminen edessä olevasta päivästä voi tuntua ylivoimaiselta tehtävältä. Ehkä keität ensitöiksesi pannullisen kahvia. Kahvin juonti voi virkistää hetkellisesti, mutta muista että kofeiini saattaa heikentää unen laatua vielä 16 tunnin päästä. Nauti siis toki kupillinen kuumaa, mutta juo kohtuudella jotta et vahingossa sabotoi seuraavan yön unta.\n”Parasta on vain käydä heti töihin”, Euroopan unitutkimusjärjestö ESRS:n jäsen Neil Stanley sanoo. ”Koet jonkin aikaa univajeen oireita kuten tokkuraisuutta ja sekavuutta, mutta älä anna sen varjostaa päivääsi. Avaa verhot ja päästä huoneeseen päivänvaloa, jotta kehosi tietää että on aika herätä, tai mene hetkeksi raikkaaseen ulkoilmaan.”\nJos iltapäivällä tunnet voimiesi ehtyvän, lyhyet nokoset voivat auttaa pahimman yli. Päiväunten ihanteellinen pituus on 20 minuuttia – pidempään nukkuessa saatat vajota syvään uneen, josta herääminen tekee olosi vielä tokkuraisemmaksi. Älä kuitenkaan kiinnitä liikaa huomiota siihen saatko unen päästä kiinni vai et: brittiläisen Loughboroughin yliopiston unitutkimuskeskuksessa huomattiin, että kun väsyneet koehenkilöt nauttivat 200 milligrammaa kahvia (joka vastaa kahta kupillista) ja lepäsivät nukahtamatta 15 minuutin ajan, he hyötyivät kuitenkin levosta.\nMyös liikunta – jopa lyhyt kävelylenkki – voi antaa lisäenergiaa. Tee kuitenkin raskaammat harjoitukset vähintään kolme tuntia ennen nukkumaanmenoa, jotta kehosi ehtii rauhoittua ennen kuin yrität vaipua unten maille.\nEnnen sänkyyn menoa rentoudu esimerkiksi lukemalla, mietiskelemällä tai kuuntelemalla rauhallista musiikkia. Jos huolet vaivaavat sinua, koeta kirjoittaa ne ylös ja vakuuttaa itsellesi, että ne voivat kyllä odottaa huomiseen. Ennen kaikkea älä stressaa edellistä yötä, jonka ei pitäisi aiheuttaa pitkäaikaisia ongelmia – ellet anna sen syöstä itseäsi noidankehään, jossa unettomuuden aiheuttama ahdistus johtaa unettomuuteen.\nHuolehtimisen sijaan käy pitkäksesi, sulje silmäsi ja anna ajatustesi harhailla. Muutaman hyvän yön jälkeen tunnet olosi taas normaaliksi.\nValittujen Palojen luetuimmat verkkoartikkelit vuonna 2018", "timestamp": "2020-02-21T04:23:20Z", "url": "https://www.rd.fi/terveys-ja-hyvinvointi/kuinka-selvit%C3%A4-p%C3%A4iv%C3%A4st%C3%A4-huonojen-y%C3%B6unien-j%C3%A4lkeen"}