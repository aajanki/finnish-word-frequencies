{"text": "Työmarkkinatilanne on väljähtynyt | Lasse Laatunen | Blogit | Iltalehti.fi\nKirjoittanut Lasse Laatunen | 14 Kommenttia\nKilpailukykysopimuksen määräaika lähestyy, liittojen fatali päättyy vajaan neljän viikon päästä toukokuun lopussa. Päänavausta ei ole näköpiirissä. Julkisuuteen on kummunnut hermostuneita puheenvuoroja. Toimihenkilöliitto Pron maltillinen puheenjohtaja Jorma Malinen on ollut näiden puheenvuorojen kärjessä. Tähtäimessä on ollut maan hallitus. Metallin Riku Aalto sysäsi puolestaan taannoin päänavaajan vastuuta Akavalle ja STTK:lle. Kysymys lienee ollut pottuilusta. Neuvotteluista tihkuneet kommentit ovat olleet tylyjä : pelkkää kahvinjuontia.\nYhteiskuntasopimusta on tahkottu nyt vuosi. Nimi on muuttunut kilpailukykysopimukseksi, koska yhteiskuntasopimus meni päättäjien hyppysissä nuhraantuneeksi. Kun prosessi pitkittyy, tilanne rispaantuu, Lauri Ihalaisella on tapana sanoa. Tämä on yksi työmarkkinaneuvottelujen kirjoittamattomista laeista. Näin on käynyt nytkin. Puheenvuorot kertovat sopimushaluttomuudesta. Neuvotteluilmapiiri on väljähtynyt. Neuvottelijat ovat henkisesti maitohapoilla ennen kirikierrosta. Tämä ei lupaa hyvää liittoneuvottellumalliin haluaville työnantajille. Nyt on menossa uuden työmarkkinamallin testaamisen esikisat. Edessä tulee olemaan jahnausvuosien liittomaratonit. Uusi työmarkkinamalli on teoriassa hyvä, mutta toimiiko se käytännössä pitkiin aikoihin ?\nSilti uskon kilpailukykysopimuksen syntymiseen. Prosessi on loppusuoralla. Hallitus tarvitsee sopimusta yhdeksi talouspolitiikkansa kivijalaksi. Sopimuksen kaatuminen olisi häpeä hallituksen ohella sylkykupiksi joutuneille keskusjärjestöille. Vastuu on nyt liitoilla. Niiden osaaminen on punninnassa. Loppusuoralla tulee vielä monenlaisia näytelmiä, katkeriakin. Yhteiskunnassa on kuitenkin niin vahvoja rakentavia voimia barrikadin molemmin puolin, ettei kilpailukykysopimusta päästetä kaatumaan.\nTaistelun tiimellyksessä jotkut alkavat ampua jo omaa varjoaankin. Kentälle on mediasavikiekkoineen tullut SY:n uusi toimitusjohtaja Mikael Pentikäinen. Sohaisu luottamusmiesjärjestelmään ei ollut vahinko. Ay-liike ampui ehdotuksen heti alas. Kokoomuksen puheenjohtajapelin on nähty siirtävän neuvottelujen takarajaa jne. Nyt kannattaa rauhoittua. Ei kaikkea liikkuvaa tarvitse ampua. Ei yhteiskunnassa kaikki ole sidoksissa työmarkkinaneuvotteluihin.\nLiittojen tessien joustavoittamisen ohella tärkein kysymys on saada AKT tavalla tai toisella mukaan. Se on prosessointia kulisseissa. Demareiden on hoidettava omansa. Vapaamatkustamista, saati työtaistelumahdollisuutta ei tässä tilanteessa pidä sallia kenellekään. Teen arvauksen : päänavaukseen tarvitaan Metallin Riku Aaltoa. Hänellä on taitoa, vahva asema ja iso valtakirja. Metalli pitää kuitenkin liittokokouksensa ensin. Sitten suma alkaa purkautua.\n← Monopolit joutuvat puolustuskannalle\nTyöterveyshuolto luisumassa Moolokin kitaan →\n14 kommenttia kirjoitukselle “Työmarkkinatilanne on väljähtynyt”\n7.5.2016 12:25\nOn käsittämätöntä kuinka Suomessa tilanne on päästetty sellaiseksi, että ay-liike määrää lähes kaikesta. Sille on ulkoistettu suuri osa eduskunnalle ja hallitukselle kuuluvasta vallasta. Se on tietenkin tapahtunut vasemmistopuolueiden edun mukaisesti, sille ne ovat saaneet ay-liikkeeltä paitsi ruhtinaalliset vaalituet monessa muodossa myös poliittista taustatukea. Kyllä tätä voi sanoa suoraan korruptioksi.\nTähän on saatava muutos. Ei riitä, että vaalirahoitus on tehty avoimemmaksi. Ulkoistettu valta on palautettava takaisin demokraattisille instituutioille. Ay-liike on nimittäin kaukana demokratiasta. Sen tapoja voi hyvällä syyllä kutsua mafiamaisiksi. Se alkaa niiden sisäänlämpiävästä tavasta järjestää vaaleja ja päättyy suunnattomien rahavirtojen hallintaan – verovapaasti tietenkin, vaikka ne ovat kaukana yleishyödyllisistä järjestöistä. Paremminkin ne ovat yleishaitallisia, sillä edut halutaan pienelle porukalle, mutta haitat kaikille muille.\nYleissitovuus on poistettava. On käsittämätöntä, että tällainen kummajainen on päästetty syntymään. Mihin oikeuskansleri ja perustusvaliokunta ovat katsoneet, kun tuollainen laki on siunattu. Oliko hyväveliverkosto liian lähellä?\nNiin, kyllä AY-liike tosiaan rulettaa: työaikaa pidennetään, maksuja siirretään työnantajilta palkansaajille, lomarahoja leikataan, lomia lyhennetään jne…\n7.5.2016 12:37\nVakavaa asiaa mukavasti kirjoitetussa muodossa. Oli hauska lukea, kiitos\nHyvin menee mutta menköön sanoo:\n7.5.2016 14:47\nEi se työmarkkinatilanne minnekään ole väljähtynyt. Virolaisilla ja muilla balteilla menee Suomen työmarkkinoilla yhä melko hyvin. Laiskat suomalaiset ovat se ongelma.\n7.5.2016 19:37\nTyömarkkinoista voidaan vohkata vaikka kuin mutta totuus on toisenlainen. Koko euroalueen vähittäiskauppa sukeltaa ja se on hyvä indikaattori siitä, ettei ihmisillä ole löysää rahaa. Valtaosa kuluttajista saa rahansa palkkana. Mikä lienee euro-totuus. Onko raha ajanut ahtaalle kaikki kuluttajat. Itse en ihaile euro-valuuttaa, näyttää olevan vaikea koossapidettävä, eräänlainen loiseläjä populaation povella.\nKyllähän hallitus ja EK on tehnyt monta suurta virhettää miksei sopimusta ole saatu toistaiseksi. Viimeisin vappusimassa möläytys tuli Häkämieheltä. Muuan aikaisempi johtaja sai vuorineuvokisilta kenkää kun alkoi höpistä kummallisuuksia ohi protokollan, koska on Häkämiehen laskettu aika.\n7.5.2016 20:03\nNo yhteiskuntasopimus syntyy sillä neuvottelijathan on sanoneet suomaisen neuvottelutaitoihin. Nyt jos ei synny niin ketä syytetään. ainahan on ollut neuvotteluiden kuluessa kärhämää muodon vuoksi ,että tehdään mukamas vaikeita päätöksiä.\nvälillä tuntuu lopputulosta katsottaessa ,että noista asioista olisi pitänyt sopia kahdessa viikossa.\n7.5.2016 23:15\n”Yhteiskuntasopimusta on tahkottu nyt vuosi.”\nMaalissa olisi oltu jo melkein yhtä kauan, jos hallitus olisi ottanut verotuksen kautta myös varakkaan väen mukaan talkoisiin.\n8.5.2016 12:21\nNiin verojen lisäys ei olisi meitä suosta nostanut ei edes varakkaiden avulla. Kilpailukyky on ihan muunlainen yritys kuin verojen korotus.\n9.5.2016 14:03\nPari talouselämän Nobel palkittua on kuitenkin esittänyt omia ajatuksiaan. Toisen mukaan verotus ei ole yrittämisen oikea este. Toisen mukaan talouskasvu pitää hyödyttää ihmisiä, sitä ei saa tehdä ihmisten kustannuksellla.\nMeillä rikotaan näitä viisaiden väittämiä vastaan jatkuvasti\n8.5.2016 06:56\nSuomi on jonkinlaisessa pysyvässä lamaantuneisuuden tilassa, eikä näköpiirissä ole yhtään johtajaa, joka pystyisi tilanteen murtamaan. Suoraan sanoen luulen, että tämän yhteiskunnan lopullinen alamäki ja luisu itä-eurooppalaiseksi valtioksi on alkamassa.\nVilli, vapaa ja onnellinen sanoo:\n9.5.2016 12:11\nOlen samaa mieltä. Joskus oli lottovoitto syntyä Suomeen. Ei ole enää! Tämä lama ei pääty ikinä, niin kauan, kun köyhää kansaa, eläkeläisiä, työttömiä ja lapsiperheitä kurjistetaan maanrakoon!\nLääke tähän ikuiseen ja loputtomaan lamaan on se, että erotaan EUsta! Se on ainut keino saada Suomi nousuun!\nAinakin meillä on ainakin yksi matalaa profiilia pitänyt erittäin menestynyt yirtysjohtaja. Kehittää yritystään palkitseen itsensä ja väkensä kohtuudella, maksaa veronsa Suomeen. Pelastanut Hiihtoliiton pahimmasta ahdingosta ja nyt lahjoittaa miljoonan jääkiekkojunioreille. Katsoo olevansa kunniavelassa Suomeen jossa on voinut kasvaa ja kehittyä. Mika Anttonen ei kuitenkaan kelvannut kokoomusjohtoisen jääkiekkoliiton johtoon.\n9.5.2016 15:34\nNyt pitäisi jo pikkuhiljaa selvitä duunarillekin, kuka maata johtaa. Perusduunari hieman vanhanaikaisesti ajattelee, että SAKDP on duunarin asialla.\nJoo, silloin oli kun jäsenistöstä enemmistö oli yksityisellä töissä ja oli porvari-duunari asetelma. Nytpä onkin niin, että SAK:n enemmistö saa rahansa verorahoista, kunnalta, valtiolta tai silmänkääntö ulkoistetuilta ”liikelaitoksilta”. Uudeksi lylyksikin tulee JHL:n (Julkishallinnon Hyvinvoinnin Liitto) pomo, ilman todellisia vaaleja ja keskustelua. Suomi on mennyt ja menetetty.\nVastaa käyttäjälle hienoja aatteita Peruuta vastaus", "timestamp": "2019-11-14T04:07:52Z", "url": "https://blogit.iltalehti.fi/lasse-laatunen/2016/05/07/tyomarkkinatilanne-on-valjahtynyt/?replytocom=373"}