{"text": "Tenniksen Ranskan avoimet siirtyvät syksylle – Kaikki eivät olleet tyytyväisiä uuteen ajankohtaan: \"Tämä on hulluutta\" | Yle Urheilu | yle.fi\n17.3.2020 klo 19.34päivitetty 17.3.2020 klo 19.35\nVasek PospisilGetty Images\nPariisissa pelattavan tenniksen massaturnauksen piti olla ohjelmassa 18. päivä toukokuuta – 7. päivä kesäkuuta.\nTurnauksen järjestäjät kertoivat tiistaina siirrosta nettisivuillaan ja samalla pahoittelivat sitä, että alkuperäinen aikataulu on nykytilanteessa mahdoton koronaviruksen takia.\nRanskan avoimien uusi ajankohta 20. syyskuuta - 4. lokakuuta ei saanut pelaajilta tuoreeltaan varauksetonta kiitosta.\n– Tämä on hulluutta. Roland Garrosin järjestäjät muuttavat uudeksi päivämääräksi ajankohdan, joka on vain viikko US Openin jälkeen. Pelaajilta tai ATP:ltä ei kysytty mielipidettä. Meillä pelaajilla ei ole mitään sanomista tässä lajissa, jyrisi kanadalainen, selkäleikkauksen jäljiltä paluuta tennismaailman huipulle tekevä Vasek Pospisil sosiaalisessa mediassa.\n– Aika vahva liike siirtää Ranskan avoimet syyskuun lopulle. Luulin, että tenniksen voima on siinä, että kaikki paiskivat yhteistuumin hommia nykyään, nelinpelien erikoismies Jamie Murray sivalsi järjestäjien suuntaan.\nÄskettäin miesten ammattilaisjärjestö ATP perui tennisturnaukset kuudeksi viikoksi eli huhtikuun loppuun.", "timestamp": "2020-03-31T02:46:46Z", "url": "https://yle.fi/urheilu/3-11262857?origin=rss"}