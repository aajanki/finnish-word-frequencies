{"text": "Karkotuslennolla ollut mies kuoli lentokoneen alle Moskovassa | Rikosuutiset - Rikos- ja onnettomuusuutisia kotimaasta ja ulkomailta R\nAiriston veneturman esitutkinta valmis – syy puutteeellinen tähystys\nKarkotuslennolla ollut mies kuoli lentokoneen alle Moskovassa\nMoskovan Sheremetjevon lentokentällä kuoli tiistai-iltana mies, kun lähdössä ollut matkustajakone törmäsi häneen. Aeroflot-yhtiön koneen miehistö havaitsi törmäyksen, mutta arvioi ajaneensa eläimen päältä ja ilmoitti jatkavansa matkaa, kertovat venäläismediat.\nKenttää tarkistanut henkilökunta löysi paikalta myöhemmin ruumiin. Boeing 737 -kone oli ilmeisesti vasta rullaamassa kohti kiitotietä yliajon tapahtuessa.\nVenäläismedioiden mukaan uhri oli Espanjasta karkotettu armenialainen, jonka piti nousta jatkolennolle kotimaahansa. Hän kuitenkin karkasi saattajiltaan ja juoksi kentälle. Mies oli rettelöinyt jo lennolla Espanjasta Moskovaan.\nArmenialaismieheen törmännyt kone tarkastettiin laskeutumisen jälkeen Ateenassa. Venäläisten uutistoimistojen mukaan siinä havaittiin vaurioita.", "timestamp": "2020-06-02T14:42:45Z", "url": "https://rikosuutiset.fi/karkotuslennolla-ollut-mies-kuoli-lentokoneen-alle-moskovassa/"}