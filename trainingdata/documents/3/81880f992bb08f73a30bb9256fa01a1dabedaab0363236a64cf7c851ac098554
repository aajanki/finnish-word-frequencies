{"text": "Selvitys: Syrjäseudun yrittäjille tukea - Kotimaa - Uutiset - MTV.fi\nSelvitys: Syrjäseudun yrittäjille tukea\nKotimaa Julkaistu 30.12.2005 11:07 (Päivitetty 02.01.2006 07:57)\nSelvitysmies esittää syrjäseudun yrittäjille tukea ensimmäisen työntekijän palkkaamiseen. Ensimmäisen 12 kuukauden aikana summa vastaisi pakollisia työnantajamaksuja.\nValtiovarainministeriön valtiosihteeri Raimo Sailas esittää neljän seutukunnan yksinyrittäjien tukemista myöntämällä avustusta ensimmäisen työntekijän palkkaamiseen. Sailas on selvitysmiehenä laatinut ehdotuksen siitä, miten osaavan työvoiman saantia voitaisiin turvata väestöään voimakkaasti menettävillä alueilla. Hän luovutti tänään ehdotuksensa alue- ja kuntaministeri Hannes Manniselle.\nTuki vastaisi 12 ensimmäisen kuukauden aikana pakollisia työnantajamaksuja. Seuraavan 12 kuukauden jaksolla tuki puolittuisi. Järjestelmä olisi ehdotuksen mukaan voimassa vuosina 2007-2011. Tukea myönnettäisiin yksinyrittäjille Kehys-Kainuun, Tornionlaakson, Itä-Lapin ja Pielisen-Karjalan seutukunnissa.\nNäissä seutukunnissa on runsaat 90 000 asukasta. Tilastokeskuksen selvityksen mukaan ne menettävät suhteellisesti eniten väestöään vuoteen 2020 mennessä.\nKirkon työnantajajärjestö uusiutuu Yli kolmasosa lääkkeistä halpenee ensi vuonna", "timestamp": "2017-09-21T03:54:16Z", "url": "https://www.mtv.fi/uutiset/kotimaa/artikkeli/selvitys-syrjaseudun-yrittajille-tukea/1982744"}