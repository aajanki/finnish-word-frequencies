{"text": "Varmista postin perillemeno | Tivi\nVarmista postin perillemeno\nPanu Räty, 8.3.2019 00:00\nHuijauksenestomekanismit vähentävät virheellisiä roskapostitunnistuksia ja parantavat sähköpostin turvallisuutta.\nOmista verkkotunnuksistaan sähköposteja lähettävien pienyrittäjien postit katoavat yhä useammin matkalle.\nSyy on yksinkertainen. Vastaanottava palvelin on tulkinnut viestit vahingossa huijausyrityksiksi tai muuksi roskapostiksi.\nSähköpostipalvelimien turvallisuusasetuksia kiristetään koko ajan. Tiukentuneiden filtterien taustalla on taistelu räjähdysmäisesti paisuneita roskapostikampanjoita vastaan.\nPelkät viestisisällön tarkistamiseen perustuvat suodatusmenetelmät eivät kuitenkaan enää riitä. Siksi tarvitaan myös lähettäjän varmistukseen liittyviä menetelmiä.\nMatkalle jääneiden viestien taustalla onkin usein juuri lähettäjältä määrittelemättä jääneet sähköpostin turvallisuusprotokollat. Ilman varmennusmenetelmien käyttöä viestit joko ohjautuvat roskapostilaatikkoon tai vastaanottava sähköpostipalvelin pysäyttää niiden etenemisen kokonaan.\nSähköpostipalvelimen dns- eli nimipalvelutietoihin lisättävät pienet tietueet toimivat eräänlaisena sähköpostin palomuurina, joka pyrkii suojelemaan vastaanottajaa roskapostivedätyksiltä. Samalla varmennusmenetelmät suojelevat myös lähettäjää tehden esimerkiksi yritysidentiteetin kaappaamisen vaikeammaksi.\nTärkeimmät sähköpostin turvallisuutta parantavat huiputuksenestotekniikat tunnetaan kirjanyhdistelmillä spf, dkim ja dmarc.\nVerkkotunnuksen omistaja voi määräittää, mitkä sähköpostipalvelimet saavat lähettää viestejä tietyn verkkotunnuksen nimissä. Spf (sender policy framework) antaa verkkotunnuksen omistajalle tähän mahdollisuuden. Spf:n käyttöönoton jälkeen sähköpostin lähetys onnistuu vain määriteltyjen sähköpostipalvelinten kautta.\nVastaanottajalle spf-varmistus kertoo, että palvelimella on lupa lähettää viestejä verkkotunnuksen nimissä ja viesti todennäköisesti tulee sieltä, mistä se väittää tulevansa.\nJoskus spf-tietuetta on verrattu perinteisen paperikirjeen palautusosoitteeseen. Ihmiset luottavat enemmän kirjeeseen, jossa siihen on merkitty luotettavalta vaikuttava palautusosoite.\nRoskapostittajat väärentävät lähettäjien verkkotunnuksia, joten spf-tietueen lisääminen nimipalvelutietoihin auttaa kamppailussa roskapostittajia vastaan. Jos viesti on lähetetty muualta kuin sähköpostin spf-tiedoissa määritellyistä palvelimista, se todennäköisesti luokitellaan roskapostiksi, koska lähettäjällä ei ole varmistettua oikeutta viestin lähettämiseen.\nViestin perillemenon mahdollisuutta parantaa myös dkim (domainkeys identified mail). Vähitellen yleistynyt Ciscon ja Yahoon kehittämä dkim rakentaa luottamusta sähköpostipalvelimien välille julkisen ja salaisen avainparin yhdistelmällä.\nDkim viittaa viestin sähköpostin otsaketietoihin automaattisesti lisättävään salattuun allekirjoitukseen, joka on tarkoitettu vastaanottavalle palvelimelle tarkistuksen tekemiseen.\nKun käyttäjä lähettää sähköpostin, sähköpostipalvelin muodostaa digitaalisen tunnisteen lähettäjän salaisesta avaimesta ja lähettävästä sähköpostista. Tunniste lisätään sähköpostin otsaketietoihin ja sähköposti lähetään vastaanottavalle palvelimelle.\nVastaanottava sähköpostipalvelin käyttää viestin varmistukseen lähettäjäksi ilmoitetun palvelimen julkista avainta. Mekanismi ehkäisee tehokkaasti osoiteväärennöksiä.\nKolmas menetelmä viestin perillemenon varmistamiseksi on dmarc (domain-based message authentication, eeporting and conformance). Vuonna 2012 käyttöön tulleen dmarc:n ajatuksena on helpottaa palvelimien vuoropuhelua viestien todentamisessa.\nDmarc yhdistää spf- ja dkim-protokollat yhdeksi kokonaisuudeksi. Se antaa vastaanottavalle sähköpostipalvelimelle ehdotuksen siitä, mitä palvelimen pitäisi tehdä sähköpostille, jota ei saada varmistettua spf- tai dkim-menetelmillä.\nViestin lähettäjälle dmarc tarjoaa myös näppärän raportointityökalun, jolla saa myös tilattua sähköpostipalvelimilta raportin mahdollisista virheilmoituksista.\nVahvimman turvan saa käyttämällä kaikkia kolmea menetelmää yhtä aikaa.\nVerkosta löytyy paljon yksityiskohtaisia ohjeita verkkotunnuksen asetustietueiden muokkaamiseen erilaisten sähköpostipalvelimien hallintapaneeleissa. Myös asetusten tarkistamiseen on helppo löytää apua esimerkiksi dmarc-hankkeen sivustolta.\nVikkelimmin asetukset saa testattua lähettämällä sähköpostin jossakin toisessa verkkotunnuksessa sijaitsevaan sähköpostiosoitteeseen. Varmistuksen onnistumisen näkee avaamalla tullut viesti kokonaisuudessaan ja tarkistamalla sen otsaketiedot.\nJos käyttöön on valittu kaikki kolme menetelmää, otsaketiedoissa näkyy rivejä varustettuina merkinnöillä: SPF=PASS, DKIM=PASS ja DMARC=PASS.\nKolme mekanismia estää huijauksia\nSPF (www.openspf.org) määrittelee, mistä verkkotunnuksen nimissä voidaan lähettää viestejä. spf otetaan käyttöön luomalla verkkotunnuksen dns-alueen asetuksiin uusi txt-tietue, johon listataan kaikki mahdolliset sähköpostipalvelimet, joilla viestejä on tarkoitus lähettää. Tietueen voi kirjoittaa käsin, mutta sen luomiseen löytyy myös verkosta näppäriä generaattoreita, joilla spf:n mekanismeja ohjaavat tagit menevät nopeasti oikeille paikoilleen.\nDKIM (dkim.org) varmistaa, että viesti tulee todelliselta lähettäjältä, eikä postia ole muokattu lähettämisen jälkeen. Autentikointi lisätään dns-asetuksiin luomalla julkisella dkim-avaimella varustettu tietue, jonka avulla vastaanottaja saa tarkistettua viestin oikeellisuuden. Julkisen avaimen asentamiseen voi pyytää apua sähköpostipalvelun ylläpitäjältä, jos sen käyttöönottoa ei tarjota suoraan sähköpostipalvelimen hallintapaneelissa.\nDMARC (dmarc.org) yhdistää varmennus­menetelmät ja tarjoaa vastaanottajalle ohjeen siltä varalta, ettei varmennus onnistu spf:llä tai dkim:illä. Verkkotunnuksen dns-asetuksiin lisättävän tietueen tageillä voidaan pyytää myös sähköpostina toimitettavia raportteja viesteistä, jotka eivät läpäise tarkistuksia. Dmarc-hankkeen sivustolla työkaluosiossa listataan valikoima verkkopalveluja, joiden generaattoreilla määrittelyn vaihtoehdot saa helposti omaan käyttöön sopiviksi.", "timestamp": "2020-08-12T14:51:18Z", "url": "https://www.tivi.fi/uutiset/varmista-postin-perillemeno/244e3d44-ce6a-3b63-9996-77572b50daec"}