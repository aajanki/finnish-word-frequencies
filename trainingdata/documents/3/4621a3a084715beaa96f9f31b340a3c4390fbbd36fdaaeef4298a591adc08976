{"text": "Ohjelmisto 2015 - TANSSITEATTERI HURJARUUTH\nKansainvälinen naisklovnifestivaali PUNAINEN HELMI 11.–14.2.2015\nNOLA RAE (UK): Exit Napoleon pursued by rabbits\nHillittömän huumorin ja virtuoosimaisen ilmaisun taitaja Nola Rae saapuu jälleen Punainen Helmi -festivaalille! Tällä kertaa sanattomassa koomisessa draamassa kyytiä saavat itsevaltiaat. Armeijan joukot perääntyvät ja eksyksiin joutunut muonittaja päätyy kokeilemaan uutta roolia diktaattorina. Siihen ei tarvita kuin murhaavaa karismaa, raudanlujaa tahtoa ja juustoraastin.\nKATJA LINDEBERG (NOR): KLINSJ\nKlinsjissä performanssi ja nykyklovneria yhdistyvät yllättävästi – nyrkkeilyyn. Brutaali kamppailulaji ja yhteiskunnan normit kyseenalaistava anarkistinen klovnilogiikka sekoittuvat tunnin mittaiseksi hikiseksi otteluksi, joka lopulta muistuttaa meitä siitä, mitä on olla ihminen.\nPirkko on suomalainen vahva nainen, joka kantaa itse kassinsa. Teoskäsittelee suomalaisen vahvan naisen mysteeriä, niskavuorelaistanaiskuvaa, jossa työt on tehtävä, siistiltä näytettävä ja sääntöjä noudatettava. Tehokkuuden rinnalla kulkee peri­suomalainen itsensärankaisun mentaliteetti.\nKuumimmat ja koomisimmat kotimaiset klovnittaret valtasivat Hurjaruuthin lavan suursuosion saavuttaneissa iltamissa. Iltamissa nähtiin vaihtuvia esiintyjiä: RedNoseClubin Amira Khalifa, Nora Raikamo ja Niina Sillanpää sekä Hanna Terävän Maija, The Black Horse Twins eli Laura Rämä ja Emilia Kokko, Ms Angora ja Niilo auf Wiedersehen alias Sanna Warsell ja Niina Rinta-Opas, Soile Mäkelän Adolfa-klovni, Kristiina Janhusen Ursula-klovni sekä Inga Björnin Ringa. Iltamat juonsi mm. Circo Aereon esityksissä nauru­hermoja kutkuttanut komedienne Kaisa Niemi. Iltamissa esiintyivät myös tanssijat Panu Heiskanen ja Pietari Kärki.\nROOSA HANNIKAINEN: KLOVNI LILLI PII (koko perheelle)\nLilli Pii on iloinen, hassutteleva klovnityttö. Hänen vauhdikkaan elämänsä tiimellyksessä ei kolhuilta vältytä. Lilli Piille sattuu mitä milloinkin! Hän soittaa kitaraa väärinpäin, tanssii jalat ristiin rastiin, paistaa kakun matkalaukussa, tekee jännittävän ilmapallotempun ja hupsis – hame häviää… Lilli Piin hullun­kurinen kekseliäisyys pelastaa hänet pulasta ja pinteistä. Huumorintäyteinen klovneria-esitys riemastuttaa kaikenikäisiä katsojia!", "timestamp": "2019-01-19T17:07:14Z", "url": "http://www.hurjaruuth.fi/edition-2015/"}