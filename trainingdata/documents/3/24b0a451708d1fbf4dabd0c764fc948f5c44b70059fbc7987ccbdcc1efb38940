{"text": "Mä häpeen sua! - Mutsi on MäSä\nKuluneella viikolla ajattelin yllättää teinityttäreni iloisesti viemällä hänet ulos syömään ja samalla vähän shoppailemaan. Ajattelin, että tämä voisi olla mieluista, koska kohta en pääse mihinkään (ainakaan toviin) ja onhan nämä arvokkaita hetkiä, kun pääsemme liikkumaan vielä ihan kaksin. Lisäksi tyttö oli vailla juhla-asua ja toivoi saavansa jotain uutta. Joten lähdimme tytön koulupäivän jälkeen kauppakeskukseen.\nAlkuun teinimonsteri olikin innoissaan. Kiertelimme kauppoja ja juttelimme tyttöjen juttuja. Olimme sisustuskaupassa, jossa kävi ensimmäisen kerran niin, ettei minun mahani mahtunutkaan hyllyjen välistä. \"Äiti, mä häpeen sua!\" Teinimonsteri suhisi, kun naureskelin tilannetta. No, jatkoimme kiertelyä ja päädyimme h&m:lle, jossa on jo tunnetusti ahdasti... No, eiköhän mun maha vetänyt yhdeltä tangolta muutamat vaatteet alas. Niitä keräillessä tipahti seuraavalta tangolta toiset vaatteet alas vatsani osuessa niihin. Minua koko tilanne nauratti. Olihan se oikeasti aika hauskaa... :D Teinimonsteri vain tuhisi, kuinka häpeää minua.\nSyömässä tilanne ei helpottanut, kun en meinannut mahtua pöydän taakse istumaan. Maha osui koko ajan pöytään ja hyvän asennon löytäminen oli hankalaa. Ihmettelin, miten siinä oli niin päässyt käymään, koskaan aikaisemmin ole ollut vastaavia ongelmia. Maha oli kasvanut ihan yhtäkkiä.\nRv 35 ja shoppailemassa :)\nNo, kuten noista kuvista huomaa viidessä viikossa maha on kasvanut melkoisesti. Tuo maha onkin tuonut haasteita tähän elämään... Kaupoissa ei meinaa mahtua kulkemaan, maha on edessä, kun pitää jotain kurkottaa, lattialta ei saa mitään nostettua ja aina maha osuu johonkin. Lisäksi vauva ilmeisesti painaa virtsarakkoon, niin että saa juosta vessassa puolen tunnin välein. Tämä sai teinimonsterin huokailemaan... Olen kuulemma kuin vanhus, jolla ei ole pidätyskykyä... No, se on myös tämän äidin tunne. Bonuksena tähän kaikkeen tulee hengästyminen ihan pienestäkin! Kävelen portaita taikka laitan kenkiä jalkaan, hengästyn. Tämä puuskutus saa teinimonsterin posket hehkumaan punaisena häpeästä. Mutta täytyy kyllä sanoa, että ymmärrän monsteriani. Ei varmastikaan ole kivaa olla shoppailemassa ihmisen kanssa, jonka maha on niin iso ettei mahdu mihinkään ja tiputtelee sillä hyllyiltä tavaroita, lisäksi hengästyy pienemmästäkin sekä juoksee vähä väliä vessassa. Ja bonuksena halusin käydä lepämään melkein jokaiselle penkille, mikä tuli vastaan, eli matkan teko oli myös erittäin hidasta.\nTäytyy kuitenkin antaa pisteet tuolle teinimonsterille, kaiken tuon häpeän keskellä tämä ajatteli äitiään. Tyttö oli saanut kuulla muutamaan otteeseen kaalliista kengistä, jotka ukki oli tälle ostalle ja nyt eräässä kenkäliikkeessä oli UGG:it -30%. Teinimonsteri houkutteli minut ostamaan ne.\n\"Sä et oo mitään ostanut ittelles.\" \"Sä ostat vaan mulle ja vauvalle kaikkee.\" \"Sun pitää ostaa ittelleskin jotain kivaa.\" \"Äiti, sä kyllä ansaitsen ne kengät vaikka ne onkin kalliit, sä et osta koskaan ittelles mitää kivaa ja kallista.\"\nNo joo, ei minua kauan tarvinnut maanitella ostamaan niitä kenkiä. Halusin niitä niin kovasti ja ajattelin, että ne vois parantaa minun oloa tässä kärsimyksessä. Lisäksi näin jo mielessäni, miten hyvälle ne kengät näyttää talvella, kun työntelen vauvaa vaunuissa kylillä. :) Ihana turhamainen minä! Teinimonsteri sai minut houkuteltua ostamaan itselleni myös poncho-tyylisen neuleen. Myyjä ja monsteri onnistui puhumaan, niin että melkein jopa tarvitsin kyseistä neuletta. Neule sopii niin raskausaikaan kuin raskauden jälkeiseen aikaan. Ja olihan sekin ihana.\nMun omat UGG:it :D\nTämä oli siinä mielessä mielenkiintoinen reissu, että teinimonsteri ei halunnut loppujen lopuksi ostaa itselleen mitään. Taisi käydä äiti sääliksi, kun tuhlasin itseeni ihan liikaa rahaa. Jälkeenpäin kysyin, että oliko reissu ihan kamala, kun sait hävetä äitiä. Vastaus oli ettei ollut ja lähtisi tyttö uudelleenkin. Kyllä tuon teinimonsterin sisällä vaan sykkii kultainen ja toisia ajatteleva sydän.", "timestamp": "2017-10-20T16:08:46Z", "url": "http://masamutsi.blogspot.com/2014/11/ma-hapeen-sua.html"}