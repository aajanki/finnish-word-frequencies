{"text": "Tiistai 16.12.2014 klo 16.08 Suolapulssin jälkeen meri palaa yhä nopeammin entiseen tilaan.\nSuomen ympäristökeskuksen johtava tutkija Kai Myberg kertoo, että suolapulssien jälkeen Itämeri palaa yhä nopeammin entiseen tilaansa. (MARKKU RUOTTINEN)\nLUE MYÖSParas uutinen Itämerelle yli vuosikymmeneen!Itämeren suolapulssi on vain hetkellinen onnenpotku\nMeneillään olevasta suolaisen veden pulssista huolimatta Itämeri muuttuu tulevaisuudessa Suomen rannikoilla yhä järvimäisemmäksi. Yksittäisillä suolapulsseilla ei ole juuri merkitystä Itämeren suolapitoisuuden laajempaan kehitykseen.- Suolapitoisuus on Itämerellä laskenut 1970-luvulta alkaen. Azorien ja Islannin välillä tapahtuneet pysyvät sääilmiöiden muutokset ovat pitäneet säännölliset suolapulssit poissa. Samalla sademäärät ovat lisääntyneet, jolloin makeaa vettä on tullut Itämereen lisää, Saaristomeren tutkimuslaitoksen asemajohtaja Jari Hänninen kertoo. Tällä hetkellä Tanskan salmista virtaa Itämerelle suuria määriä suolaista vettä, joka työntää tulevien kuukausien aikana hapetonta pohjavettä kohti pohjoista. Landsortissa Ruotsissa tehtyjen mittausten perusteella meren pinta on noussut lyhyessä ajassa jo puoli metriä. Pulssi voi tuoda lisää sinileväesiintymiä Suomenlahdelle.Suomen ympäristökeskuksen johtava tutkija Kai Myberg kertoo, että suolapulssien jälkeen Itämeri palaa yhä nopeammin entiseen tilaansa.- Hoito toimii vain niin kauan kuin lääkitystä jatketaan. Tarvittaisiin säännöllisiä isoja pulsseja suolaista Atlantin vettä, jotta muutokset olisivat pysyviä.Hänninen on ollut mukana tekemässä mallinnusta, jossa arvioidaan Itämeren tilan kehitystä seuraavan 30 vuoden aikana. Suomen rannikoille ennustetaan yhä järvimäisempiä oloja. Makea vesi karkottaa useita merilajeja pois Itämeren pohjoisosista.- Esimerkiksi turska oli aikaisemmin täällä yleinen talouskala, nyt se on harvinainen, Hänninen sanoo. Kalastajille hyviä uutisiaSuolaisuuden väheneminen vähentää lajien määrää, mikä taas asettaa kokonaisia ravintoketjuja alttiiksi häiriöille. Jos yksi laji häviää, ravintoketjun muut jäsenet eivät välttämättä löydä korvaavaa ruokaa. Tosin Selkämeren silakkakannan vahvistuminen on hyvä esimerkki päinvastaisesta.- Selkämerellä on yleistynyt eräs hankajalkaisten makean veden laji, jota silakka on oppinut syömään. Tällaisia yllätyksiä saattaa tulla jatkossakin vastaan, Hänninen kertoo.Itämeren suolapitoisuuden kehitys ei ole yksiselitteisesti huono asia.- Joku pitää merestä, toinen taas järvestä. Harrastekalastajien tutut lajit kuten hauki, ahven ja kuha ovat kaikki alunperin järvilajeja, joten ne saattavat jopa lisääntyä tulevaisuudessa, Hänninen arvelee. STT", "timestamp": "2017-05-23T17:40:53Z", "url": "http://www.iltalehti.fi/uutiset/2014121618932882_uu.shtml"}