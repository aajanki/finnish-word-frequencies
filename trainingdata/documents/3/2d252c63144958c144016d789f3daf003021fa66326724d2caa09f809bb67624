{"text": "Sähköautojen latauspisteiden hankintatukea haettu eniten pääkaupunkiseudulle - Isännöintiliitto\nIsännöintiliitto : Sähköautojen latauspisteiden hankintatukea haettu eniten pääkaupunkiseudulle\nTaloyhtiöt ovat hakeneet ahkerasti tukea sähköautojen latauspisteiden asentamiseksi, johon ARA jakaa vuosittain 1,5 miljoonaa euroa. Summa tulee tulevaisuudessa kasvamaan.\nAsumisen rahoitus- ja kehittämiskeskus ARA myöntää tukea latauspisteiden hankintaan asuinrakennuksen omistaville taloyhtiöille ja niiden omistamille pysäköintiyhtiöille. Tukea jaetaan myös projektin edellyttämien sähköjärjestelmämuutosten, kaapelointien ja maanrakennustöiden toteuttamiseen.\nARAn ylitarkastaja Kari Lappalainen kertoo ARAn vastaanottaneen elokuun puoliväliin mennessä vajaat 180 avustushakemusta ja tukipäätökset oli tehty 127 hankkeesta. Tukea oli myönnetty 32 paikkakunnalle eri puolille Suomea. Eniten hakemuksia oli tullut pääkaupunkiseudulta, Tampereelta ja Turusta.\nKasvavasta kysynnästä huolimatta Lappalainen uskoo, että jaettavaa riittää loppuvuoteen asti. Tuen taustalla on valtion tavoite lisätä ihmisten siirtymistä sähköautoiluun. Tämänhetkisen päätöksen mukaan ARA jakaa tukea kolmen vuoden ajan. Vuosittain jaettavana on 1,5 miljoonan euron tukipotti.\n– Uusimmassa hallitusohjelmassa on kuitenkin todettu, että tukea tullaan jatkamaan ja sen suuruutta korotetaan. Jatkoa on siis odotettavissa, Lappalainen sanoo.\nLue koko juttu kotitalolehti.fistä.\nAjankohtaista Sähköautot", "timestamp": "2019-12-14T02:58:34Z", "url": "https://www.isannointiliitto.fi/artikkeli/sahkoautojen-latauspisteiden-hankintatukea-haettu-eniten-paakaupunkiseudulle/"}