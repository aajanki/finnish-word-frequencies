{"text": "Brisbanen lentokentällä kryptovaluutta käy pian maksuvälineenä - Kiwigon\nJonna January 31, 2018 Kryptovaluutta, Liiketalous No Comments\nAustraliassa sijaitsevasta Brisbanen lentokentästä (BNE) on pian tulossa kaikkien aikojen ensimmäinen kryptovaluuttaa tarjoava lentokenttäterminaali. Australian kolmanneksi suurin lentokenttä on jo pidemmän aikaa tehnyt uutterasti työtä asian eteen ja neuvotellut sekä paikallisten että kansainvälisten yritysten kanssa saadakseen muutettua koko lentokenttäterminaalista kryptovaluuttaystävällisen. Näin ollen kaikki siellä sijaitsevat myymälät, kahvilat ja ravintolat tulevat kohta ottamaan vastaan maksuvälineinä myös yleisimmät kryptovaluutat, joita ainakin aluksi tulevat olemaan Bitcoin, Ether sekä Dash.\nKryptovaluuttaan sijoittaneet matkustavat paljon\nLentokentän ratkaisu siirtyä digitaalisiin valuuttoihin on varsin järkevä ja ajankohtainen teko, kun ottaa huomioon kryptovaluuttoihin sijoittaneiden ihmisten määrän kasvun. Monet ihmiset ympäri maailmaa ovat tienanneet huikeita summia rahaa sijoittamalla kryptovaluuttoihin ja nämä samat ihmiset matkustavat myös ahkerasti ympäri maailmaa. Näin ollen on ainoastaan järkevää, että lentokentällämme terminaaleissa on mahdollisuus suorittaa ostoksia myös kryptovaluutoissa”, toteaa Brisbanen lentokentän strategisen kehityksen ja suunnittelun johtaja Roel Hellemons. Matkailijat pystyvät toisin sanoen käyttämään digitaalisia valuuttoja tehdäkseen ostoksia ja suorittaessaan maksuja lentokentän eri pisteissä. Kauppoja ja muita palveluita löytyykin Brisbanen lentokentältä melkoinen liuta, mutta niin Botanist, Spoon, Forte Espresso, Windmill & Co. sekä yhdeksän vaatemyymälää ja lukuisat kioskit ovat kaikki sitoutuneet hankkeeseen innolla.\nLentokentän tiedotteessa ilmoitetaan,, että Brisbanen lentokenttä tulee toimimaan asian suhteen yhteistyössä TravelbyBit -maksujärjestelmän kanssa, joka on erikoistunut kryptovaluuttoihin. Yhteistyön myötä lentokentän läpi kulkevilla matkailijoilla on tilaisuus tehdä kentällä ostoksia näppärästi kryptovaluutassa siinä missä kaikissa muissakin valuutoissa. Aluksi hyväksyttäviä valuuttoja ovat Bitcoin, Dash ja Ether, mutta valikoima tullee laajenemaan, mikäli markkinoille ilmestyy muita merkittäviä valuuttoja. Digitaalisten valuuttojen käyttäminen maksuissa tuo mukanaan monenlaisia hyötyjä verrattuna korteilla tai käteisellä maksamiseen. Lentokentän tiedotteessa manitaan muun muassa matalat transaktiokulut, valuutanvaihtoon liittyvien kulujen välttäminen kokonaisuudessaan, lähes välittömät siirtonopeudet sekä kolmansien osapuolten poistuminen maksutapahtumista, jolloi maksut siirtyvät aidosti ostajalta suoraan myyjälle ilman välikäsiä.\nTravelbyBitille lentokenttäprojekti on vain yksi osa suurempia suunnitelmia. Jo tällä hetkellä sillä on varsin kattava verkosto eri myyjiä ympäri Brisbanea, jotka ottavat vastaan myös kryptovaluuttoja maksuun. Asiakkaiden joukkoon lukeutuu niin lentokenttäkuljetusfirmoja, luksushotelleja, ravintoloita ja viihdetoimijoita. Eräs alue Brisbanessa on jo leikkisästi ehditty nimetä ‘Crypto Valleyksi’, sillä alueella kryptovaluuttamaksuja ottaa vastaan jo reilusti parikymmentä eri yritystä.\nAustralialla ilmiselvästi avoin suhtautuminen digitaalisiin valuuttoihin\nBrisbanen lentokentän päätös laajentaa toimintaansa myös kryptovaluutoihin kielii Australian lämpimästä suhtautumisesta kryptovaluuttoihin sekä muihin digitaalisiin maksutapoihin, vaikka tällä hetkellä monet muut maat suhtautuvat osittain hieman nihkeästi muutoksiin, jotka ovat vääjäämättä tulossa. Esimerkiksi hiljattain on uutisoitu Kiinan asettamasta kiellosta kryptovaluuttojen käyttöön maassa ja myös Etelä-Korea on päätynyt varsin radikaaleihin ratkaisuihin hillitäkseen niiden käyttö. Australian avoin suhtautuminen onkin kryptovaluuttoihin sijoittavien silmissä raikas ja tervetullut veto, joka saattaa hyvinkin kannustaa matkailijoita lähtemään reissuun Australiaan ja etenkin Brisbanen suuntaan.\nHellemonsilta mielipidettä tiedustellessa hän toteaa: “Tämä muutos on meille vain alkua ja johtaa toivottavasti johonkin paljon suurempaan tulevaisuudessa. Toivomme laajentaa digitaalisilla valuutoilla maksamisen mahdollisuuksia entistä enemmän, joten pysykää kuulolla!”\nMatkailuala kaipaa uusia ratkaisuja maksamiseen\nKryptovaluuttojen hyödyntäminen matkailun edistämisessä ja myös muiden palveluiden kysynnän kasvattamisessa on seikka, johon useat poliitikot ovat viime aikoina paneutuneet. Esimerkiksi Venäjän matkailutoimiston johtaja Oleg Safonov ennusti vuoden 2017 marraskuussa, että lohkoketjuteknologia tulee muuttamaan radikaalisti maan matkailusektoria tulevaisuudessa. “Olemme aivan varmoja siitä, että lohkojetku tulee mullistamaan matkailualaa. Realistisesti olemme kuitenkin sitä mieltä, että se ei tule tapahtumaan parissa vuodessa, vaan vaatii vähintään 5-10 vuotta. Sen jälkeen kryptovaluutta voi olla rahaa ja maksuväline siinä missä mikä tahansa muukin valuutta.”. Myös esimerkiksi Yhdysvalloissa Havaijilla päättäjät ovat niin ikään muodostamassa työryhmää, joka paneutuisi aivan erityisesti lohkoketjuteknologian tuomiin mahdollisuuksiin matkailussa, sillä sen sijaan, että turistit tekisivät ostoksiaan eri valuutoissa, olisi näppärää, mikäli tarjolla olisi mahdollisuus maksaa myös kryptovaluutalla.", "timestamp": "2019-02-23T15:38:10Z", "url": "http://www.kiwigon.com/47/"}