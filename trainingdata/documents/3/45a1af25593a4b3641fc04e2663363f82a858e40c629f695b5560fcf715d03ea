{"text": "Hautajaiset Kathmandussa | Tarinoita avarasta maasta\nAlaska Highway – kaksi kertaa →\nHerään Kathmandu Guesthousessa – legendaarinen trekkaajien majapaikka keskellä Thamelia. Lähellä kaikkea, Pilgrim’s Bookhousea ja Rum Doodlea. Hotellin sisäpiha on ainoa paikka Thamelissa missä saa olla edes hetken rauhassa hasiksen, tiger balmin ja ties minkä kaupustelijoilta eikä tarvitse kuunnella jatkuvaa moottoripyörien meteliä. Käyn aamupalalla hotellin viereisessä baarissa, josta tiedän saavani tuoremehua, paahtoleipää ja munakkaan ja josta tiedän, että samalla ei todennäköisesti tule vatsatautia. En ole enää väsynyt vaikka kävelin lähes kolmesataa kilometriä vuorilla Annapurnan massiivin ympäri, lepäilin trekin jälkeen muutaman päivän Pokharassa ja Chitwanissa.\nOlen menossa hautajaisiin. Ei, ei se olisi kukaan tuttu tai sukulainen. Thamelin reunalta otan taksin Pashupatinathin temppelialueelle. Bagmati-joen rannalta nousee jo savua. Joen partaalla on ghatit, joiden päälle on kasattu puita. Ne kenellä on rahaa, ostavat enemmän puita, köyhemmät joutuvat tyytymään vähempään. Enemmän puita – täydellisempi lopputulos, vähemmän puita – niin…\nVainaja tuodaan valmiiksi pinotun puukasan luo. Häntä kierrätetään kasan ympäri ja lasketaan sitten sen päälle. Lisätään polttopuita vainajan päälle. Istun kapean joen toisella rannalla ja kuulen omaisten itkevän. Päähenkilön jalkaterät näkyvät kasan keskellä. Lopulta puut sytytetään tuleen. Alueen reunamilla pyörii apinoita, jotka odottavat hetkeä jolloin vainajan jäänteet tuupataan jokeen. Erityisesti niitä, joilla oli vähemmän puita kremaatiota varten.\nAjattelin, että tätä voisi kuvata. Tosipaikan tullen kamera kuitenkin pysyy laukussa, ei ole ihan lähelläkään että kuvaisin tätä tapahtumaa, menisin tarpeeksi lähelle ja näkisin omaisten surun ja olisin vain typerä turisti.\nAlkaa olla jo iltapäivä ja aurinko on korkeimmillaan. Astun temppelin portista ulos kuuman kaupungin pölyisille kaduille. Katoan ihmisvilinään.\nKategoria(t): Uncategorized Avainsana(t): Kathmandu, Nepal, Pashupatinath. Lisää kestolinkki kirjanmerkkeihisi.", "timestamp": "2018-01-23T07:53:08Z", "url": "https://avaramaa.wordpress.com/2010/10/16/hautajaiset-kathmandussa/"}