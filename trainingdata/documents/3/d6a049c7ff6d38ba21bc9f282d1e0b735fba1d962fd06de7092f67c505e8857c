{"text": "Luontopolku suljettu osittain | liedonmuseo\nNautelankosken museo avoinna 10. - 31.8.2020 sunnuntaisin klo 11 - 17. Vapaa pääsy.\nOpastuskierrokset tupaan ja myllyyn klo 11.30 - 16.30, pyydä opas kahviosta.\nLa 15.8. Harrastetraktoripäivä klo 12 - 15.\nLa 29.8. Vanhojen mopedien päivä klo 12 - 15.\nMa 31.8.Lepakoiden yö klo 21. Nautelankosken museo avoinna klo 18 - 21.\nNautelankosken luonnonsuojelualueen polku suljettu osittain 5.5. - 1.7.2020\nNautelankosken luonnonsuojelualueella on tänä keväänä retkeilty aiempia vuosia huomattavasti enemmän. Kävijämäärät moninkertaistuivat lyhyessä ajassa korona-epidemian aiheuttamien rajoitusten astuttua voimaan. Nautelankosken rantalehdot ovat luonnonsuojelulain nojalla rauhoitettua Natura-aluetta, joka pyritään pitämään mahdollisimman luonnonmukaisena. Polku voi olla ajoittain esimerkiksi myrskyn kaatamien puiden vuoksi vaikeakulkuinen. Kun polulla liikkujat ovat ylittäneet puita mahdollisimman helposta kohdasta ja kiertäneet hankalia paikkoja, on polun ura levinnyt huomattavasti alkuperäisestään. Kosken molemmin puolin on syntynyt uusia luvattomia polkuja ja erityisesti länsirannan polku on paikoitellut kulunut kovassa käytössä huolestuttavan paljon. Monin paikoin ovat puun juuret tulleet kokonaan esiin.\nLuonnonsuojelualueen liiallisen kulumisen vuoksi sekä lintujen pesimärauhan takaamiseksi Liedon museo, Aurajokisäätiö ja Härkätien ympäristönsuojeluyhdistys päätyivät 5.5.2020 yhdessä siihen, että Nautelankosken myllyn edestä lähtevä länsipuolen polku suljettiin kävijöiltä. Länsirannan polku on pois käytöstä 1.7.2020 saakka.\nPiirros: Satu Närhi\nVastarannan eli itäpuolen polulla saa toistaiseksi vielä liikkua rauhallisesti ilman lemmikkejä. Kevätkausi on lintujen pesimäaikaa ja Nautelankosken alueella pesii lukuisia lintulajeja. Mustapääkerttu (Sylvia atricapilla) voi tehdä pesän matalalle pensaikkoon, osa linnuista pesii myös maassa. Linnut häiriintyvät helposti jo pelkästään ihmisen liikkumisesta pesimäpaikan läheisyydessä, lemmikkieläimen tuominen lintujen pesimäalueelle aiheuttaa vielä ihmistäkin suurempaa haittaa. Linnut aistivat luontoon kuulumattoman eläimen läsnäolon, ja esimerkiksi sylissä oleva pieni koira voi aiheuttaa linnussa paniikkireaktion, jonka vuoksi pesintä epäonnistuu eikä poikasia kuoriudu lainkaan. Tästä syystä lemmikkien ulkoiluttaminen Nautelankosken luonnonsuojelualueella on kokonaan kielletty.\nTällä hetkellä vielä käytössä olevalla Nautelankosken itärannalla kuljettaessa ei polulta saa poiketa ja liikuttaessa tulee noudattaa luonnonsuojelualueen sääntöjä: alueella saa liikkua vain jalan, roskaaminen tai muu luonnon vahingoittaminen, maan ja kivien siirtely, kukkien, marjojen tai sienien poimiminen ja avotulen teko ovat kiellettyjä. Luonnonsuojelualueen säännöistä vastaa Varsinais-Suomen ELY-keskus.\nHärkätien ympäristönsuojeluyhdistys ry.\nPuheenjohtaja Tuomo Peltola\nPuh. 040 708 1668\nMuseonjohtaja Leena Viskari\nleena.viskari@liedonmuseo.fi", "timestamp": "2020-08-10T15:15:20Z", "url": "https://www.liedonmuseo.fi/luontopolkusuljettu"}