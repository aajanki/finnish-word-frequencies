{"text": "SK Gaming vakuuttavasti toiseen perättäiseen Major-voittoonsa - eUrheilu.com\nSK Gaming vakuuttavasti toiseen perättäiseen Major-voittoonsa\nElmeri Nick 10.7.2016 / 19:57 Uutinen CS:GO\nSK Gaming on voittanut toisen perättäisen major-turnauksensa. ESL One Cologne tapahtuman finaalissa brasilialaiset kaatoivat yllättäjä Team Liquidin selkein 2-0 lukemin. Voitostaan joukkue kuitta 500 000 dollaria.\nSunnuntain major-finaali antoi ennakkoasetelmien perusteella odottaa itsestään paljon. Team Liquidin tuhkimotarinalle moni toivoi huipennusta SK Gamingin kustannuksella. Brasilialaiset taas metsästivät toista perättäistä major-voittoaan. Kovista lähtöasetelmista huolimatta finaalista tuli lopulta pannukakku.\nEnsimmäiset taistot käytiin junapihalla, kun SK:n karttavalinta osui Trainiin. Kartan ensimmäinen puolisko osoittautuikin melko tasaiseksi. CT-puoliskolla aloittanut Liquid hävisi vähemmän yllättäen jälleen pistoolikierroksen, pudottaen turnauksen pistoolikierrosten voittoprosentin jo tylyyn 35 prosenttiin. Asekierrosten alkaessa tasoittui pelikin, mutta missään vaiheessa Liquid ei päässyt kunnolla vakauttamaan talouttaan. 7-8 tappioasemasta lähteminen ei povannut valoisaa tulevaisuutta jenkeille, ja SK Gaming hoiti lopulta kartan itselleen tyylillä. Kahdeksan kierrosvoittoa putkeen sinetöi ensimmäisen kartan brasilialaisille 16-7 tuloksella.\nLiquid oli valinnut toiseksi kartaksi Cobblestonen, mutta hyvän alun jälkeen näytti kartasta tulevan ensimmäisen toisinto. Voitettu pistoolikierros ja sen tuoma etu kesti terroristipuolella lopulta vain kaksi ensimmäistä kierrosta, kunnes SK taas hyppäsi kuskin paikalle. Edes Josh “jdm64” Marzanon ässä ei riittänyt ensimmäisellä puoliskolla 10-5 tappioasemaa paremmaksi.\nKun toinen pistoolikierros meni vielä brasilialaisille, näytti Liquidin paras terä kovin tylsältä. Muutaman säästökierroksen jälkeen joukkue keräsi pari voitokasta kierrosta, ja nähtiinpä Nick “nitr0” Cannellalta myös puukkotappo. Koko ottelu pienoiskoossa nähtiin oikeastaan kierroksella 20. SK lähti pakotetulla TEC9-ostolla liikenteeseen liquidin hyvin varustautunutta puolustusta vastaan. SK Gaming voitti lopulta kierroksen, eikä Liquid enää kyennyt tämän jälkeen nousemaan.\nSK Gaming otti lopulta vakuuttavasti toisen perättäisen major-voittonsa. Liquid loistavasta turnauksestaan huolimatta ei kyennyt vastaamaan brasilialaisten kovuuteen kuin ajoittain, ja järjestelmällisesti pelanneet brasilialaiset eivät jättäneet jossitteluille sijaa.", "timestamp": "2018-04-25T04:59:34Z", "url": "https://eurheilu.com/uutiset/sk-gaming-vakuuttavasti-toiseen-perattaiseen-major-voittoonsa/"}