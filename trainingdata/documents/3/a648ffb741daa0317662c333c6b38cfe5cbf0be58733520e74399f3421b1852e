{"text": "Saako Juha Sipilä huomenlahjan?\nKeskiviikko 22.4.2015 klo 22.14 Tulevan pääministerin kyvyt punnitaan jo ensi metreillä.\nJuha Sipilä (kesk) (CONSTANTINOS MAVROMICHALIS)\nKeskustan puheenjohtaja Juha Sipilä aloitti keskiviikkona keskustelut työmarkkinaosapuolten ja etujärjestöjen kanssa Suomen kilpailukykyä parantavasta yhteiskuntasopimuksesta. Sipilä haluaa saada osapuolilta vastaukset, miten viiden prosentin tuottavuushyppy saadaan aikaan, miten työllistämisen kynnystä madalletaan, ja millä keinoin työttömyyden hoitoon käytettävät rahat saadaan nykyistä aktivoivampaan käyttöön. Keskustan toiveissa on saada työmarkkinaosapuolilta ja etujärjestöiltä samankaltainen lupaus, jonka hallitusneuvotteluja käynyt Paavo Lipponen (sd) sai vuonna 1995. Tuolloin työmarkkinajärjestöt luovuttivat Lipposelle kannanoton, jossa ne lupasivat tukea matalan inflaation tavoitetta. Tätä lupausta alettiin myöhemmin kutsua hallituksen huomenlahjaksi. Se tulikin tarpeeseen, sillä Suomen taloustilanne oli laman jäljiltä epävakaa ja valtio velkaantui. Jos talouden haasteet olivat Lipposen aikaan kovat, ovat ne sitä myös nyt. Sipilän hallitus tarvitsisi mahdollisimman laajan tuen kilpailukykyä parantavan ja työpaikkoja luovan strategisen ohjelmansa taakse. Tulevien viikkojen aikana ratkeaa, riittävätkö Sipilän kyvyt rakentamaan sellaisen kokonaisuuden, joka on riittävän tasapuolinen, jotta kaikki osapuolet voivat sen hyväksyä. Näyttää siltä, että erityisesti palkansaajapuolelle on kasautumassa muita enemmän joustovaateita. Ja tämän vuoksi on odotettavissa, että palkansaajapuoli haluaa sopimukseen myös kompensaatioita, esimerkiksi työntekijöiden turvaan liittyviä asioita. SAK on myös jo ilmoittanut, ettei se halua yrittäjän riskiä siirrettävän työntekijöiden harteille. Metalliliiton Riku Aalto muistutti myös Demokraatti-lehdessä (22.4), että kilpailukykyä voidaan lisätä muillakin tavoilla kuin palkansaajien työehtoihin puuttumalla. Esimerkiksi huolehtimalla toimivasta infrasta ja jäykän byrokratian purkamisesta. SAK on myös jo aiemmin ilmoittanut, ettei se suostu tekemään yhteiskuntasopimusta ennen kuin hallitusohjelmasta on päätetty. Sipilä odottaa osapuolilta vastauksia ensi tiistaihin mennessä. Sen jälkeen vastauksia lähdetään työstämään Sipilän johdolla yhteisessä ja rinnakkaisessa prosessissa hallitusohjelmaneuvottelujen kanssa. Sipilä kertoi työmarkkinaosapuolille myös, että yhteiskuntasopimuksen lopputuloksella on vaikutusta hallitusohjelman talousosioon muun muassa siihen, kuinka suuren talouskasvuennusteen hallitusohjelmaan voi sisällyttää, ja kuinka isoja sopeutustoimia tämän jälkeen mahdollisesti joudutaan tekemään. Sipilä on aloittanut työnsä vauhdikkaasti, mutta helppoa yhteiskuntasopimuksen hiominen ei varmasti tule olemaan. Suomen kansa ilmaisi sunnuntain vaaleissa selvän tukensa sille, että työnteko ja yrittäminen halutaan jälleen kannattaviksi. Tätä tulosta toivoisi myös työmarkkinaosapuolten kunnioittavan. KREETA KARVALA KREETA.KARVALA@Iltalehti.fi - Suomen suurin uutispalveluILMEDIA.FI", "timestamp": "2017-06-27T14:43:14Z", "url": "http://www.iltalehti.fi/paakirjoitus/2015042219561685_pk.shtml"}