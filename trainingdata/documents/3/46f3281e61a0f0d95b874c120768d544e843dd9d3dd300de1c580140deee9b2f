{"text": "affen: helmikuuta 2013\nAivoton muovihuivi\nVierailimme perheen kanssa paikallisessa lankakaupassa tarkoituksena ostaa kutittamatonta lankaa Miehen kämmekkäisiin (haussa oli siis hyvin muovipitoiset langat). Löydettiin kyllä kämmekäslankaakin, mutta Miehen harmiksi puikoille pääsi ensin Tytöntyllerön heräteostos. Kaupassa tyttö nimittäin katseli myynnissä olevia huiveja ja alkoi puhella, että haluaisi oman kaulahuivin, joten tietenkin ehdotin, että äiti voisi neuloa huivin, kun vaan valitaan lanka. Tytöntyllerö valitsi 100 % akryyliä sisältävän hempeän pinkin langan ja oli kerästä niin onnesta soikeana, että halusi kantaa lankapussukkaa koko lopun kaupustelureissun, halailla lankakerää loppuillan, nukkua lankakerän kanssa seuraavan yön, leikkiä lankakerällä seuraavan päivän, nukkua päättelemättömän huivin kanssa yhden yön ja yhden päivän ja kun tänään viimein sai ihan valmiin huivin kaulaansa muisti vielä kiitellä äitiä ja sanoi moneen kertaan huivin olevan ihana!\nOhje: Baktus by Strikkelise (Ravelry)\nLanka: Novita Tivoli\nTämä oli ensimmäinen Baktus-huivi, jonka neuloin (juu, olen \"hieman\" hitaastilämpenevä..). Juuri sopivan aivotonta, helppoa ja nopeaa neulottavaa kolmen lapsiperheen yhteiselle mökkiviikonlopulle. Huivi jäi sen verran naftiksi, että päihin piti kehitellä hiukan jatkoa. Päädyin virkkaamaan spiraalia kaksi pötkylää kumpaankin päähän. Tuovat mukavaa ilmettä ja solmiminen on huomattavasti helpompaa.\nNää on MUN!\nViimeinkin sukat ihan itselle! Ja oi, kuinka ihanat niistä tulikaan! Toivottavasti lanka kestää yhtä hyvin käyttöä kuin yli 10 vuotta sitten tehdyt 7 veljestä -sukat, joiden hajoamista olen odottanut kädet ristissä ainakin viimeiset viisi vuotta (turhaan!). Liian kestävien villasukkien takia olen laiminlyönyt omia jalkojani ja neulonut vain toisten jalkoihin (kun enhän minä oikeasti tarvii..). Jospa se terve itsekkyys tästä innostuisi ja nostaisi päätään :).\nOhje: Fredrika by Tiina Kuu (Ravelry)\nLanka: Cascade Yarns Heritage 150\nPoikaviikarin eka kommentti näistä sukista kuvasi myös omia tunteita: \"Ihan UFO-hienot!\"", "timestamp": "2017-04-24T22:50:42Z", "url": "http://affenhaaveilee.blogspot.com/2013/02/"}