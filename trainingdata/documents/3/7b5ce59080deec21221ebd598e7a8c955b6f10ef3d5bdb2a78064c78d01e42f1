{"text": "Kolmiokorvat: toukokuuta 2012\nViikkoraporttia pukkaa.\nAloitan Lystillä. Sen viikkoa on leimannut tassuvaivan parantelu. Vahvaksi epäilyksi jää toissalauantaisten kisojen suolattu alusta. Lystin tassut eivät tiesuolasta pidä, joten halli menee boikottiin. Tassurikot onneksi kuivuivat nopeasti, mutta jos vaiva vielä uusii, vien allergikkokoirani tarkempiin selvityksiin. Peruutuslistalle lisättiin torstain ryhmätreenit ja eilinen agilityvalmennus, ja jännäsin tähän aamuun saakka kestääkö uudistunut iho agilitya.\nRohkenin kisoihin, tassut tarkastin keskeytysvalmiudessa ennen ja jälkeen startteja ja ne kestivät. Otsikko tulee siitä, että joku joskus sanoi, että belgin kanssa kisaradat ovat joko loistavia tai hirveitä. Noudatamme sääntöä. ;) Ensimmäisellä radalla napattiin 5 virhepistettä jo suorasta kepeille menosta, koiralla oli niin paljon asiaa ja energiaa, ettei luultavasti kuullut käskyäni. Mustan putken katveessa ollut sisäänmeno etsitytti, väärä löytyi, mistä hyl, minkä jälkeen jatkoimme ihan hyvää rataa. Puomin alastulolla horjahdus, mutta sitten taas loppurata ok.\nToisella agilityradalla napattiin eka kolmosten nolla, -7.73 sekuntia, etenemä 4.30 m/s, voittajalle 4.0 sek hävinneinä. Juu, ei kannata enää kolmosissa koiraa kontakteilla pysäytellä, varsinkin kun annetaan muille etumatkaa jo keinulla ja kepeillä. Idioottia treenata pysäytyskontakteja ja aina kisoissa rikkoa sääntö?!\nKolmas rata oli hyppäri ja se oli haastavin tulosten osalta muillekin kuin meille. Joka tapauksessa hylkäys ei jäänyt pienestä kiinni. Huomaa että kuukauden sisällä on käyty yksissä agilitytreeneissä, tuntuma oli sen verran kadoksissa. Kiva fiilis jäi kisoista silti, saatiin se nollarata, mikä piristi!\nLykyn kanssa on metsälenkkeilty ja tottisteltu. Olemme jatkaneet noudon ja jäävien opettelua, lisäksi seuraamisen vaihtelevia osioita on harjoiteltu. Sivulta maahanmeno oli jotenkin unohtunut, mutta näyttää muistuvan koirulin mieleen. Maanantaina ammuttiin kentällä. Ensimmäisellä Lykky vilkaisi mistä ääni kuului, seuraavaan kahteen tai kolmeen laukaukseen ei reagoinut mitenkään, joko puri leluun koko ajan yhtä hyvin tai seurasi kontaktin tipahtamatta. Syksyllä ammuttiin viimeksi eikä koira silloinkaan välittänyt. Helpottaa.\nTöissä vaihtui työtilat ja hengityselimeni pitävät muutoksesta. Selkä taas ei pidä, koska työasento ei ole niin optimaalinen kuin ex-työhuoneessani. Yllättäen kesä tulla tupsahti viime viikolla - täällä kaksi vesipetoa odotteleekin jo polskuttelua.\nLähettänyt Eeva/Kolmiokorvat klo 14:42 8 kommenttia\nTunnisteet: Agi-kisat, Oma selkäni, Pentutottis, Terveyteen liittyvät\nOlen luvannut perheemme uudesta jäsenestä kuvia. Ne ovat tässä:\nValko sivusta\nValko tuntuu hyväpäiseltä. Olen sosiaalistanut sitä eikä se säiky mitään. Koirien kanssa se käyttäytyy kiltisti, on ehkä tottunut niihin aiemmin, ja koirat kunnioittavat sitä sopivasti. Valko on herkkä ohjaukselle ja pidätteille, onneksi, koska kiihtyy välillä aika lujaan menoon. Ylämäissä joudun potkimaan, mihin se vastaa lisäämällä vauhtiaan koulutuksensa mukaisesti. Peruutus on helppoa. Etuosa on aika roteva. Lonkkakulma on vaakalinjainen, mutta se on tälle lajille tyypillinen ja kestävä tukien melko notkoa selkää, mikä myös on lajiominaisuus.\nVaaleanpunainen panta pitää sen paikoillaan, kun en ole vahtimassa. Ei ole järkevää opettaa tuntien piilopaikkamakuuta. Yllättävän pienellä ruualla se tulee toimeen. Talvisin on oltava suoja, nämä ovat vaihtolämpöisiä, mutta muuten pito on helppoa. Lisäys: Hiljainen se on myös, ei ole vahtiviettiä, ei hirnu eikä hauku.\nValko edestä Lysti vierellään\nLähettänyt Eeva/Kolmiokorvat klo 17:28 4 kommenttia\nLykky on jatkanut vietikästä tottista. Nyt painopiste on ollut jäävissä ja noudossa. Yhtenä päivänä ehdin säikähtää kentällä, kun noutokapula oli veressä ja Lykyn suusta valui sitä lisää. Katsoin suuhun onko siellä hampaita ollenkaan. Niissä ei ollut vikaa, mutta koira oli ylähuuleensa saanut vekin. Sitä itseään ei moinen haitannut ja vuotokin tyrehtyi ilman poppaskonsteja. Haukutus alkaa olla käyttökelpoinen. Agilitya on harjoiteltu kerran, sisällä lankun kanssa alastulon 2o2offia, koska kentälle ei vielä päästä.\nLystin kanssa kävin torstain ryhmä-agilityssa, liki kolme viikkoa kertyikin taukoa. Harmaita hiuksia nostatti puomin ylösmeno, jonka yli koira hyppäsi toistuvasti. Siinähän meillä on ollut rytmitysmenetelmä, joka on toistaiseksi toiminut. Muuten rata sujui hyvin. Perjantaina kävin kentällä katsomassa miten kontaktit menivätkään ja hyvät olivat taas. Varmuuden vuoksi muistuttelin sille kosketusalustaa ja hyvin oli mielessä. Siirrän sen ylösmenolle tarvittaessa.\nLysti kisasi tänään. Ensimmäinen rata olisi ollut nolla ellei koira olisi tehnyt kiemuraa hakiessaan pujottelukeppejä, jotka olivat vaaleat, ja vielä aurinko paistoi ikkunasta suoraan kohti - liekö hämännyt? Mutta siitä 5 vp ja kohta tuomari hylkäsi myöhästyttyäni jaakotuksesta ja koiran sujahdettua putkeen.\nToiselta radalta löysin useammankin ansapaikan. Heti alkuun oli putken jälkeen tarjolla hyppy, mitä ei pitänyt hypätä. Putkijarru ei tepsinyt, joten Lysti hypyn loiskautti ja hylky. Siitä jatkoin niin kisamaisesti kuin ikinä ja koira toimi kuin unelma, kontaktit, kepit ja kaikki ohjaukset sujuivat. Hyvä hylky siis.\nSitten alkaa pahaenteinen osuus, joten piristystä halajavat lukijat voivat klikata itsensä muualle. Toisaalta taas elämäänsä toisten murheista iloa ja puhuttavaa saavien kannattaa ottaa ihan etunoja. Hihnaa nostaessani huomasin, että Lysti ei varannut oikeaan takajalkaan. Linkutettiin seuraavan edestä muutama metri pihalle. Kopeloin koiran takajalan läpi ja kirosin mielessäni ristisidevammaa ja sitä miten pitkä toipumisaika on leikkauksesta, mikä menee tietenkin pieleen ja miten Lystin agilityura on ohi ja mitäs sitten. Vika löytyi taas anturasta, mutta eri tassusta kuin viimeksi. Terävä palkeenkieli ja tassu vereslihalla siitä kohtaa. Onneksi kotonamme on tassutarviketavaratalo.\nTähdet ovat siis jääneet väärään asentoon kohdallamme. Peruttuja agilitykisoja on hirmuinen lista. Pahaa näyttää ennustavan, jos teen jotakin suunnitelmaa ja ilmoittaudun useihin kisoihin kerrallaan. Tällaisen ilmoitusryppään (max kolmet kisat) jälkeen olen mm. sairastuttanut selkäni, koirat ovat sairastuneet kennelyskään, itse hometautiin ja Lysti rikkonut tassunsa. Kopiointiliike rikastuu kopioidessani lääkärintodistuksia kisajärjestäjille. Tänään jäi kolmas lähtö väliin, huomiset kisat peruin (ihana kisajärjestäjä siirsi maksut seuraaviin kisoihin), ensi viikon agilityvalmennus ja kisat ovat kysymysmerkki.\nHomejutuista vielä, että olin tiistaina tosiaan tukehtua työpaikalleni ja keskiviikon vietin siksi keuhkopoliklinikalla. Keuhkoissa ei mitään pahempaa näy, mutta seuranta ja selvitykset jatkuvat. Tänään hengästyin normaalia herkemmin, mutta tukkoisuus on muuten hellittämässä. Töihin ei ole asiaa ennen kuin evakkotilat löytyy ja sellaiset on käytössä tiistaista alkaen. Minulle olisi selkäni riittänyt, ammattitauti tähän päälle tuntuu kohtuuttomalta.\nTuli vielä mieleeni, että sunnuntaina joutsen lensi ylitseni todella matalalta, muutaman metrin päästä. Tokaisin vieressä seisoneelle kaverilleni, että vanhan kansan mukaan tuo ei tiedä hyvää. Hänelle asia oli tuntematon. Kerroin sen tulkitun viestiksi kuolemasta.\nTähän sopii musiikki, lauseen lopusta klikkaamalla Nightwishin Wish I Had an Angel.\nLähettänyt Eeva/Kolmiokorvat klo 19:07 2 kommenttia\nIllalla poika käytti ensin Lystin. Sen jälkeen ulkoilutin Lykyn ajatuksella koiran lenkki, tehkööt mitä haluaa. Se vei minut kuono asfaltin pinnassa yhden lenkkirinkulan. Kotiin tultuamme kysyin pojalta minkälaiset kiemurat tekivät ja menivätkö sen ja sen talon kohdalla ajotietä pitkin. Haisteltu reitti vastasi pojan kertomaa. Tuossa minulla olisi varmaan etsijäkoira, id-koira tai vaikka mitä hyppysissäni.\nLykky on tottistellut pissalenkkien yhteydessä ihan lelupalkan kera kontaktia ja seuraamista. Viikonloppuna koulutti Sari Niiranen. En perunut osallistumistani, koska homma ei ole niin fyysistä kuin agility. Meidän kohdallamme keskityttiin viettiin ja seuraamiseen. Oikein hienoa seuraamista Lykky esitti ja oli uskomattoman upeaa kävellä keskittyneen ja voimakkaasti askeltavan eläimen vierellä. Kuvia odottelen innolla. :) Sarin mukaan koirassa on tavaraa vaikka kuinka paljon. Vahvistuin kannassani, että tähän Lykky on luotu ja tämä on se reitti miten tottelevaisuudessa etenemme. Neuvoksi saimme mm. haukuttamisen opettamisen, mikä on Lykylle todennäköisesti optimaalisin ratkaisu viettiä ja tilaa ajatellen.\nKentällä haukutusyritys tuotti pari iuh:ta, vaikka koirassa on havaintojemme mukaan haukkuominaisuus. Metsässä lelulla taas pari iuhia. Illalla sain haukutushanan aukeamaan! Kokeilin haukutuksesta \"sivu\". Sinne loksahti pentu.\nLysti on parannellut tassuaan. Uusi iho näyttää kestävän tavalliset lenkit. Sisällä on sukka luputtamisen varalta ja metsälenkille pujotin myös sukan, jottei joku terävä rikkoisi pintaa.\nMinä olin jo toipumaan päin, mutta tänään altistuin uudelleen sisäilmaongelmalle, mikä laukaisi alle 5 minuutissa niin reippaat oireet, että s-loma jatkuu kunnes saan uudet tilat. Hyvää se, että syy-seuraus-suhde selveni, huonoa se, että toipuminen alkaa taas alusta. Etätyösysteemit tilataan tänään, mutta niiden toimitus kestää noin kuukauden. Agikisojen peruminen on siis jatkunut, plääh. Liekö myötätunnosta Lykky sääti viime viikolla sisäiset asetuksensa niin viehkoon asentoon, että siitäkään ei ole vähään aikaan agikentille. Onneksi se ei haittaa tottistelua. :)\nLähettänyt Eeva/Kolmiokorvat klo 10:48 2 kommenttia\nMuutan bloggaamistani. Jatkossa suunnitelmissani on kirjoittaa tänne yleisluontoisempi raportti noin kerran viikossa ja erikseen isommat kuulumiset, lähinnä kisat. Näin teksti on luettavampaa ja hahmotan täältä isommat linjat paremmin. Saas nähdä toimiiko. :)\nLykky noin vuosi sitten\nLähettänyt Eeva/Kolmiokorvat klo 12:05 0 kommenttia\nEilen peruin osallistumiseni agikisoihin lääkärin kanssa keskustelun jälkeen. Tämän päivän perusteella päätös oli oikea. Ottaa niin päähän.\nOnneksi on harjanvarsi-kavaletit, jotka laitoin keittiön lattialle. Molemmat koirat saivat astella ihan perussarjaa. Lysti oli edelleen aluksi epäluuloinen, mutta rohkastui. Muutin rimat siksak-mallisiksi ja siinäkin hyviä toistoja, yhteensä ehkä 6-8. Joo, ja molemmille minuutin paikkaistuminen, olin itse keittiön seinän takana piilossa. Paikoillaan pysyivät.\nMenen itse nyt paikkamakuuseen.\nLähettänyt Eeva/Kolmiokorvat klo 17:42 0 kommenttia\nLysti kävi silmäpeilauksessa ensimmäistä kertaa eläessään, aika oli varattu 2 kk sitten. Miellyttävä uusi tuttavuus oli Pekka Sarkanen. Perinnöllisiä silmäsairauksia ei löytynyt. Oikean alaluomen sisäpinnalla on follikkeleita, joita tulee esim. allergiasta, pölystä tai lumihankeen hinkkaamisesta. Ainakin viimeisintä Lysti harrastaa, ja onhan se ruoka-aineallergikko. Hoitona altistuksen vähennys, silmiä voi huuhtoa tipoilla tai keittosuolalla, jos ne esim. punoittavat. Keittosuola-ampullalla olen joskus sen silmiä huuhtonutkin pölyisen agilitykentän jäljiltä. Jos vaiva on hankala, kortisonitippakuuri. Muuten sitä ei Lystistä huomaa, mutta aamurähmää on oikeassa silmässä joskus enemmän kuin vasemmalla (tästä sanoin ennen silmäpeilausta eläinlääkärille) eikä paljon silloinkaan. Huuhtelen silmää nyt kuitenkin enemmän ja seuraan tilannetta. Lumipesut jäävät pois pian luonnostaan.\nSamalla ajolla hain K-raudasta uudet ilmastointilaitteen suodattimet. Onpa yksi flunssan syy pois, kun hengitän puhtaampaa sisäilmaa. Ostin harjanvarsia, harjan kera maksoivat 1.55 euroa, ilman harjaa 2.60 euroa tai jotakin sinne päin. Kävin hakemassa siksi harjaosatkin ja kysyin takana jonottavalta mieheltä tarvitseeko hän niitä. Hän osoittautui hevosmieheksi, joka mielellään tallille uusia harjaksia otti. Kiitteli vuolaasti. Sanoin olevani hänelle oikeastaan velkaa, koska säästin harjojen avulla vähän rahaa. :)\nKotona harjan varret toimivat pienen askartelun jälkeen kavaletteina. Lykky meni heti kuten kuuluu, yllätyin. Se kypsyy jotenkin salaa minulta. (?!) Lystissä oli houkuttelemista. Se halusi varoa tappajapuita. Asteli sekin ne lopulta Lykyn esimerkkiä noudattaen.\nSain Kickbiken kotiini. Kokeilin pihakadulla Lykyn kanssa ajelua. Se lähtisi heti himona vetämään ja toisaalta vähän vierastaa vehjettä, joten vetää ulospäin. No on tässä aikaa harjoitella. Joka tapauksessa potkulaudan avulla säästän jalkojani ja pääsen kovempaa. Ei se käynyt selkänikään päälle.\nFlunssani alkaa vähän asettua. Eilen nousi vielä lämpö eikä ääni kulje, mutta en ole niin reporanka enää. Sunnuntain agi-kisat ovat aivan vaakalaudalla.\nLisäys: Lysti sai nuuskutella nurmikolla noin 50 m pitkän jäljen, jossa oli yksi 160 asteen kulma. Hyvin meni. Lykky halusi omalla lenkillään ajaa saman omasta tahdostaan, annoin niin tehdä.\nLähettänyt Eeva/Kolmiokorvat klo 17:32 2 kommenttia\nTunnisteet: Jälki, Koirien jumppa, Terveyteen liittyvät\nLähettänyt Eeva/Kolmiokorvat klo 20:19 0 kommenttia\nSariannelta tuli haaste: Listaa asioita, jotka tuovat hyvää mieltä. Ihan sekalaisessa järjestyksessä. Haasteeseen kuuluu jakaa vähintään kymmenen hyvän mielen asiaa (jos saa haasteen uudelleen, niin ainakin viisi lisää). Anna eteenpäin viidelle bloggaajalle. Kerro heille, että ovat saaneet haasteen, sekä mainitse haasteen antaja postauksessasi (linkitä, jos hänen bloginsa on julkinen).\nHaaste lähtee Lauralle, Saralle, Eevalle, Sirkulle ja Sadulle.\nSitten asioita jotka tuovat hyvää mieltä:\nAamulla herätessäni Lykky havahtuu jaloistani ja sen häntä alkaa hakata täkkiäni. Lysti joko on sänkyni vieressä tuijottamassa tai tepsuttaa olohuoneesta siihen rapsutettavaksi.\nHetki jolloin näen koiran hoksaavan jonkun jutun: \"Sinä haluat siis että teen näin.\"\nAgilityssa ne hetket, kun ajoitus on tismalleen oikea ja yhteistyö sujuu optimaalisesti. Ei sekään huono ole, kun kisoissa viimeinen hyppy ylitetään ja tiedän nollan tulleen.\nOttamani valokuva, jonka tarkennus on just.\nKun olen tietokoneella matolla mahallani, Lykky tulee seisomaan viereeni, työntää kuononsa olkapääni viereen, rapsutan sitä hiljaa ja se vain on paikoillaan aivan hiljaa pitkän aikaa. Lysti tekee vastaavan tunkemalla kuononsa kainaloni alle. On rauhallista ja vahva toisesta pitämisen tunne.\nJoku ruokkii minut tai keittää aamukahvit valmiiksi.\nKeväällä lähden ulos ja huomaan vaatetta olevan liikaa. Leskenlehdet, västäräkit ja pääskyset.\nNurmikko varpaiden alla ja välissä.\nKauniin kesäpäivän aamu rannalla.\nJoku sanoo jotakin kivaa minulle.\nLähettänyt Eeva/Kolmiokorvat klo 21:22 2 kommenttia\nAlkava flunssa ei kisaamalla korjaantunut. Viime yö oli kammottava, mutta nyt tuntuu suunta vihdoin korjaantuvan. Koirat tarvitsevat liikuntansa, joten tuossa välikössä tottistelin.\nVasemmalle kääntymisiä: paikoillaan pyörimistä 180-360 astetta, kävelyä muutama metri ja taas paikoillaan pyörimistä vasemmalle. Tämä harjoitus on Korrien kirjasta. Kun pidän makupalaa kuonon vasemmalla puolella, Lykky oikein kiihdyttää itsensä pyörimään. :)\nSeuraamisesta istuminen vaatii vielä hidastuksen, seisominen ja maahanmeno onnistuvat tavallisesta vauhdista.\nLopuksi jätin narupallon takapalkaksi ja vaadin koiran seuraamisen. Aluksi Lykky pälyili palkkaa, kunnon kontaktista vapautin.\nLeikki narupallolla ja rauhoitus.\nLuoksetulon pysäytys, siis pelkkä seisahtuminen. Pari askelta tepsutti koira käskyn jälkeen. Tässä voisin vaihteeksi heittää narupalloa nopeuttamaan pysäytystä.\nKaukokäskyissä oli takapalkkana nakki, matka 8 metriä. Nyt koira liikahti eteenpäin seisomasta maahanmenossa. Tein noin 4 eri mittaista sarjaa, viimeisimmässä 6 siirtymää. Yksi istumaannousu oli vaikea.\nSeuraamisesta jäävät, heitin välittömästi nakkipalkan oikeasta asennosta. Lysti oli erehtymätön.\nLähettänyt Eeva/Kolmiokorvat klo 15:06 2 kommenttia", "timestamp": "2018-12-17T07:36:39Z", "url": "http://www.kolmiokorvat.com/2012/05/"}