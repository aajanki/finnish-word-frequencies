{"text": "Tökkivä miljoonahanke johti traktorivyöryyn – Aikataulu ja monimutkaisuus suurimmat ongelmat - T&T\n21.3.2016 klo 06:03\nTökkivä miljoonahanke johti traktorivyöryyn – Aikataulu ja monimutkaisuus suurimmat ongelmat\nViivästykset maaseutuvirasto Mavin vuonna 2013 aloittaman uuden tukijärjestelmän kehityksessä ovat johtaneet tukien maksuaikataulun venymiseen. Viimeisin viivästys on tapahtunut lammas- ja vuohitukien sekä eläinten hyvinvointikorvausten maksuaikataulussa. Maksujen siirtyminen kesälle oli osasyynä viljelijöiden viime viikolla järjestämälle traktorimarssille.\nTietohallintojohtaja Mika Tuikkanen Maaseutuvirastosta selittää tilannetta sillä, että tieto EU:n tukisäädösten sisällöstä saatiin vasta viime tipassa. Siksi lammas- ja vuohitukien määrää laskevaa järjestelmän osaa ei ole päästy kehittämään aiemmin.\nTukien laskentajärjestelmä on osa uutta, yli 20 miljoonan hintaista integroitua hallinto- ja valvontajärjestelmää, joka on edelleen keskeneräinen. Projekti on alkanut vuonna 2013 ja sen on tarkoitus kestää vuoden 2017 loppuun saakka. Uuteen järjestelmään on tarkoitus siirtää kaikki viljelijätukitoiminnot tuen hakemisesta hakemusten käsittelyyn, päätöksentekoon, valvontaan, tukien laskemiseen ja lopulta maksamiseen asti.\nMaksujärjestelmää on käytetty tuotannossa jo syksyllä 2015 muiden tukien maksamiseen, mutta uusien säädösten myötä esimerkiksi vuohi- ja lammastukien määriä laskeva osio on vaatinut muutoksia.\nVasta vuodenvaihteessa hankkeen vetovastuun ottanut Tuikkanen asettelee sanansa varovasti projektin aiemmista vaiheista puhuessaan.\n”Suurimmat ongelmat ovat aikataulu ja järjestelmän monimutkaisuus.”\nJos kehitykseen tarvittavia tietoja ei ole saatavilla, oliko asetettu maksuaikataulu mahdoton?\n”Lähtökohtana pitäisi olla se, että asioita pystytään tekemään aikataulussa. Meilläkin pyritään käymään toimintaa läpi ja tehostamaan. Tietenkin aika voimakkaasti sanottu, ettei se olisi mahdollista, mutta erittäin haastavaa”, Tuikkanen muotoilee.\nVastaavista tiukkaan aikatauluun liittyvistä ongelmista kärsitään myös muissa EU-jäsenmaissa ja niihin verrattuna Suomi pärjää kohtalaisen hyvin, Tuikkanen muistuttaa.\nHyrrän ongelmat on korjattu\nMaaseutuvirasto sai viime vuonna kritiikkiä hanke- yritys- ja rakennetukien sähköiseen hakemiseen ja käsittelyyn tarkoitetun Hyrrä-järjestelmän viivästyksistä.\nToistuvien viivästysten jälkeen Maaseutuvirasto päätyi tilaamaan konsulttitalo Capgeminiltä selvityksen, jonka perusteella hankkeen toteutuksessa havaittiin useita erityisesti kehitysprosesseihin liittyneitä ongelmia. Raportissa kuvailtiin työtä ”kaaoksessa tapahtuneeksi kehitykseksi”. Kehitystä hankaloittivat niin työn organisoinnin ongelmat kuin erittäin kiireelliset aikataulutkin.\nTuikkasen mukaan Hyrrän ongelmat on nyt saatu korjattua. Hän ei ota kantaa siihen, onko tukisovelluksen viivästyksen taustalla vastaavia ongelmia. Vastaavaa selvitystä ei Tuikkasen mukaan ole tehty. Projektin pullonkauloja on kuitenkin selvitetty järjestelmän toimittavan Maanmittauslaitoksen kanssa.\n”Selvityksessä puututtiin esimerkiksi tiettyihin resursointi ja raportointiasioihin. Havaittiin, että substanssitarpeet ovat syöneet olemassa olevaa projektinhallintaresurssia eli hallintoresurssia on vahvistettu riittäväksi.”\nHyrrän kaataneet aikataulupaineet vaikuttavat kuitenkin myös nyt työn alla olevassa projektissa.\nTuikkasen mukaan projektissa keskitytään kulloinkin kiireellisimpään osa-alueeseen. Nyt työn alla ovat kevään tukihakuun ja loppukevään tukien maksuun liittyvät osat.\nPaikallisella pankilla on kohta vastassa globaali digipankki\nM-Files sai 33 000 000 euron potin – Tänä vuonna palkataan 60–80 uutta\n”Lisää polttoainetta rakettiin”", "timestamp": "2017-06-29T05:27:04Z", "url": "http://www.tekniikkatalous.fi/tekniikka/tokkiva-miljoonahanke-johti-traktorivyoryyn-aikataulu-ja-monimutkaisuus-suurimmat-ongelmat-6533833"}