{"text": "Palkittu dokumenttiohjaaja teki lyhytfilmin laulavasta isästään - Kirkko ja kaupunki\nPalkittu dokumenttiohjaaja teki lyhytfilmin laulavasta isästään\nDokumenttiohjaaja Markku Heikkisen (oik.) isä kommunikoi laulamalla Maa on niin kaunis -virttä sairautensa loppumetreillä.\nJouluradion erilaisessa musiikkivideossa dokumenttiohjaajan Alzheimeria sairastanut isä laulaa Maa on niin kaunis -virttä.\nhttps://www.youtube.com/watch?v=9EdSf3ZRouQPalkittu dokumenttiohjaaja Markku Heikkinen on tehnyt koskettavan Maa on niin kaunis -lyhytfilmin. Jouluradion lyhytfilmi on alkusoittoa Heikkisen ensi keväänä valmistuvalle pidemmälle dokumentille.\nHeikkisen Alzheimeria sairastanut isä laulaa filmissä muun muassa hoitokodissa sängyssä istuen Maa on niin kaunis -virttä. Isä menehtyi noin vuosi sitten.\nTämä laulu oli viimeinen linkki, jonka kautta yhä pystyimme kommunikoimaan.\"\nHeikkisen isä oli kova laulumies, mutta menetti kykynsä laulaa aivoinfarktin saatuaan. Laulu tuli kuitenkin takaisin virren muodossa. Alzheimeria sairastaneen isän kommunikointikeino oli tämän saman laulun laulaminen.\n”Isä oli kova lauluihminen, ja kun hänen sairautensa eteni, niin juuri tämä laulu oli viimeinen linkki, jonka kautta yhä pystyimme kommunikoimaan keskenämme”, Heikkinen kertoo.\nHeikkinen ei tiedä, miksi juuri Maa on niin kaunis oli se virsi, jota hänen isänsä lauloi. Mutta sen verran isä on laulusta kertonut, että lauloi sitä jo pienenä. Osa filmin materiaalista on kuvattu vain muutama kuukausi ennen isän kuolemaa. Laulu seurasi Heikkisen isää lähes loppumetreille asti.\nLaulu seurasi loppumetreille\n”Kun sanat katoavat ja sosiaalinen kommunikaatio Alzheimeria sairastavan kanssa typistyy, oli helpotus, että meillä oli edes tämä yksi laulu, jonka kautta pystyimme olemaan yhteydessä”, Heikkinen kertoo.\nDokumenttiohjaajana Heikkinen kertoo joutuneensa miettimään myös kuvaamisen eettistä puolta. Onko oikein kuvata sairasta ihmistä, ymmärtääkö ja hyväksyykö kuvauksen kohde kuvauksen?\n”Mutta kyllä isä ymmärsi ja hyväksyi tämän”, Heikkinen toteaa. Filmillä on käytetty myös 2D-animaatiotekniikkaa, jota tulee olemaan myös keväällä valmistuvassa pitemmässä dokumentissa. Elokuvataiteen valtionpalkinnon joulukuun alussa saaneen Heikkisen tuotannosta muistetaan muun muassa Talvivaaran miehet -dokumentti.\nJouluradio kasvattaa suosiotaan\nNäyttää siltä, että Jouluradion verkkosivujen kuunteluluvut tulevat ohittamaan viimevuotiset luvut kirkkaasti. Esimerkiksi avajaispäivänä ensimmäisenä adventtina yksittäisiä kävijöitä oli 49 900, kun viime vuonna luku oli 30 000. Facebookissa saavutettiin viime viikolla peräti 100 000 tykkääjän rajapyykki.\nPääkanavan streamia on käynnistetty testiviikosta lähtien noin kaksi miljoonaa kertaa, ja yksittäisiä kuuntelijoita on ollut netin kautta yli 220 000. Perinteisten radiotaajuuksien kuunteluluvut saadaan myöhemmin.", "timestamp": "2020-05-26T09:13:55Z", "url": "https://www.kirkkojakaupunki.fi/-/palkittu-dokumenttiohjaaja-teki-lyhytfilmin-laulavasta-isastaan"}