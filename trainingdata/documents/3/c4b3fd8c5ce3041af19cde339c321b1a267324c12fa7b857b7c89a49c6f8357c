{"text": "Marisanna.fi :: Energiaveron muutoksella konesaleja Suomeen\nKannanotto 6.4.2018\nEnergiaveron muutoksella konesaleja Suomeen\nLisännyt: MarisannaJarva 06. huhtikuuta, 2018\nMarisanna Jarva kannustaa hallitusta jatkamaan työtä yritystukityöryhmän pohjalta ja ottamaan energiaverotuksen uudelleen käsittelyyn. Vaikka parlamentaarinen työryhmä ei linjannut tukien uudelleen jaosta, on tärkeää, että uusilla kriteereillä voidaan jatkossa suunnata tukia ja verotusta fossiilisesta uusiutuvaan energiaan ja teollisuuden uudistumiseen.\n- Tarvetta yritystukien muutoksille on ja myös pääministeri Juha Sipilä (kesk.) oli valmis tukemaan työryhmän esitystä. Sopua muutoksiin eri puolueiden välillä ei löytynyt, mutta työtä pitää jatkaa täsmätoimin, Jarva linjaa.\nYritystukityöryhmän puheenjohtajan Mauri Pekkarisen (kesk.) mukaan elinkeinoelämän 300 miljoonan euron energiaverotukien kohdentaminen voitaisiin ottaa uudelleen käsittelyyn vielä tällä vaalikaudella kohdentamalla tukea esimerkiksi sähköveron alentamiseen. Jarvan mukaan tästä hyötyisivät erityisesti konesalit ja palvelinkeskukset, joiden investointien houkuttelemiseksi tehdään vahvaa työtä niin Pohjois-Suomessa kuin koko maassa.\n- Suomessa on teknologian ja toimintaympäristön osalta hyvät puitteet datakeskuksille. Häviämme kuitenkin nyt kilpailijamaille toistuvasti investointien sijoituspaikkana korkean energiaveron vuoksi. Kilpailussa pärjääminen edellyttää etumatkan kuromista kiinni naapurimaihin energiaverotusta korjaamalla, Jarva painottaa.\nSuomen energiavero on Ruotsiin verrattuna tällä hetkellä yli 10-kertainen isommissa 5 MW:n palvelinkeskuksissa ja 45-kertainen pienemmissä laitoksissa. Jos energiaveroa laskettaisiin, kokonaisverotulot kuitenkin kasvaisivat kansainvälisten investointien ja uusien työpaikkojen myötä.\n- Konesaleilla on keskeinen merkitys uusien digitaalisten palveluiden ja yritysten kehittämiseksi koko maassamme. Energiaverojen uudistaminen onkin syytä ottaa uudelleen valmisteluun vielä tällä vaalikaudella, Jarva esittää.", "timestamp": "2019-08-19T02:06:53Z", "url": "http://marisanna.fi/asiaa/kirjoituksia/energiaveron-muutoksella-konesaleja-suomeen/"}