{"text": "Torstai 17.1.2008 – Kenkää keskustatunnelille - Leo Stranius\nTorstai 17.1.2008 – Kenkää keskustatunnelille\n17/01/2008 Kommentoi\nIloisia uutisia. SDP:n valtuustoryhmä ilmoitti keskiviikkona kääntyvänsä vastustamaan Helsingin autoliikennettä lisäävää keskustatunnelihanketta. Hienoa! Seuraavaksi käyttöön vielä pääkaupunkiseudun ruuhkamaksut, sitten Sipoonkorven kansallispuisto.. ja pari muuta juttua.\nAamupäivän olin Kansalaisyhteiskuntapolitiiikan neuvottelukunnan kokouksessa eduskunnassa. Keskustelimme järjestöjen verotuskäytännöistä ja yleishyödyllisyydestä. Myös oikeusministeri Tuija Brax oli kokouksen alkupuoliskon paikalla. Lisäksi asialistalla oli mm. osallisuus ja kansalaisyhteiskunnan tila -työryhmän evästyspaperi neuvottelukunnan toimintasuunnitelmaan sekä Jyväskylän yliopiston kansalaisyhteiskunnan tutkimusta käsittelevä tutkimushanke.\nSuper-etabloituneiden järjestöjen kokouksen jälkeen kävimme Tapio Laakson kanssa lounaalla. Samalla tapasin muitakin ihania ihmisiä kuten Tiinan, Timon ja Anninan. Eduskunnasta suuntasin Porvooseen tai tarkemmin ottaen Kilpilahteen. Osallistuin Ympäristöjohtamisen yhdistyksen vierailulle Neste Oilin Porvoon jalostamolle. Yhtiö kertoi meille biodieselin valmistuksestaan – keskustelua herätti luonnollisesti eniten kiistelty palmuöljyn käyttö.\nIllaksi sukkuloin Suomen luonnonsuojeluliiton toimistolle. Pidimme ympäristöjärjestöjen yhteisen kokouksen liittyen komission tulevaan tiedonantoon uusiutuvien energilähteiden maakohtaisesta jakosuunnitelmasta (vastuunjako) ja päästökaupan uudistamisesta. Hyvän kuvan aiheesta saa esimerkiksi Greenpeacen ilmastoaamiaisen materiaalista: http://www.greenpeace.org/finland/fi/mediakeskus/IlmastoaamiainenTammi08. Lisäksi valmistelimme kirjettä presidentille ja pääministerille aiheeseen liittyen.\nJukka Huhta soitteli ja kutsui illaksi saunomaan. Pienen suostuttelun jälkeen kipaisin siis kotimatkalla liiton toimistolta Jukan ja Elinan luokse. Saunominen tekikin hyvää melkein ylikuumentuneessa flow’ssa. Pieni rauhoittuminen. Hiukan etäisyyttä. Aloittelevan perhe-elämän arkea. Hyvä meininki!", "timestamp": "2020-01-26T09:58:45Z", "url": "http://leostranius.fi/2008/01/torstai-1712008-%E2%80%93-kenkaa-keskustatunnelille/"}