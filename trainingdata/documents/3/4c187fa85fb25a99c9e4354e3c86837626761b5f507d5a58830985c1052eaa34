{"text": "Juhlaleiripäivät Kiilopäällä - Suomen Latu Kiilopää\nTuomo Jantunen ke 27. kesäkuuta 2018 09.00.00\nSuomen Ladun 50. Leiripäivät järjestettiin Kiilopäällä kesä-heinäkuun vaihteessa 2007. Tunturissa järjestettävistä leiripäivistä oli ollut puhetta parikymmentä vuotta, mutta aina se oli kaatunut siihen, että Kiilopään alueelta ei löytynyt kunnollista kenttätilaa lentopalloilijoille eikä kyykän heittäjille. Myös sisämajoitustilaa puuttui.\nNyt tätä kaikkea oli, kun keskuksen läheisyydessä ollut likavesiallas saatiin täytettyä uuden maantien kaivamisesta saadulla kiviaineksella ja kunnollisella soralla sekä päällystettyä kivituhkalla. Kentät olivat erinomaisessa kunnossa leiripäivien alkaessa. Myös majoitustilaa oli riittävästi uusien mökkien valmistumisen jälkeen. Ja majoittuihan suurin osa leiriläisistä telttoihin ja matkailuvaunuihin/autoihin. Suomen Ladun ensimmäiset leiripäivät napapiirin pohjoispuolella olivat valmiit alkamaan.\nLeiripäivien osanottajamäärät olivat laskeneet viimeisten vuosien aikana, ja arveltiin laskua tapahtuvan lisää nytkin hyvin pitkien kulkumatkojen vuoksi. Näin ei kuitenkaan tapahtunut, vaan väkeä saapui saman verran kuin edellisille leiripäiville eli reilut 650 henkilöä. Kiilopää kiinnosti jäsenistöä.\nOhjelma oli suunniteltu sisältämään lappilaista eksotiikkaa. Oli mielenkiintoista lasten ohjelmaa Tunturi-Tiinan kanssa. Alue tarjosi huikeat vaellus- ja suunnistusmaastot. Ei myöskään unohdettu uusinta Ladun avausta eli geokätkentää. Leiripäivien järjestelyistä vastannut Johanna Zingelmann (nyk. Yli-Opas) kertoi, että ”vaikka sää ei meitä suosinut, niin tunnelma oli katossa – ja kattona oli taivas”.\nErityisiä muistoja syntyi, kun latuyhdistykset kisailivat 1. Tunturipurouinnin SM-kilpailuissa. Siinä nähtiin, kuinka voittajajoukkueen ankkuri Eki Karlsson toi Suomen Ladun hallituksen joukkueen voittajana maaliin. Se oli samalla tapahtuma, jossa Eki debytoi Suomen Ladun uutena toiminnanjohtajana ja osoitti sitkeytensä: ”Oli yksi elämäni kovimmista kilpailuista”, hän kertoi.\nMielenkiintoinen oli myös Kiilopään ensimmäisen johtajan Aarno ”Aslak” Peltosen johtama tunturiretki, jonka aikana hän ulvotti seutukunnan susia ja tilasi tuona valoisana kesäyönä myös revontulet taivaalle. Kaikki tämä oli ennenkuulumatonta ja -näkemätöntä.\nTunturi-Tiina on Metsämörrin kaveri, ja häneen saivat lapset tutustua Kiilopään tunturipoluilla. Metsämörriohjaajat olivat suunnitelleet ohjelman. Myös nuorisotoimikunta oli aktiivisesti mukana Katja Rouvarin johdolla, kun nuoriso kokoontui omalle iltanuotiolle.\nSykähdyttävää oli kokea leirikirkko turvekammissa, johon ahtautui lähes 100 sanankuulijaa ja iloisesti veisaavaa latulaista. Kirkonmenoihin johdatteli pastori Antti Yli-Opas samalla säestäen kitarallaan leirikirkkoa.\nLeiripäiville osallistui vanhoja kävijöitä, joista merkittäviä kunniavieraita olivat Reijo Mauno Kuusankoskelta (50.kerta), ”karavaanarilatulainen” Veijo Rahikainen (48. kerta) ja Raimo ja Sirpa Niklander Helsingistä (46. kerta) ja ”ikuisesti” järjestelytehtävissä mukana ollut Leo Saarinen Jyväskylästä (45. kerta). Mutta erityisen paljon oli ensikertalaisia ja heitä, jotka halusivat tutustua Suomen Ladun tunturikeskukseen – Kiilopäähän.\n\"Vaikka sää ei meitä suosinut, niin tunnelma oli katossa – ja kattona oli taivas.”\nIhanat leiripäivät ja tulihan sitä osallituttua purouinnin viestiin kaiken muun lisäksi. Ja esiteltyä tulevalle toiminnanjohtajalle Tuomon kanssa Pohjan Ukko, jonne Juankosken Kuntoilijat majoittuivat.\nPaljon talkoolaisia\nMonipuolisen ohjelman järjestäminen leiripäivillä vaati aina runsaasti talkooväkeä. Mutta aina vapaaehtoisia löytyi. Niin myös Kiilopäällä, jossa työskenteli reilut 80 henkeä plus Kiilopään ja Suomen Ladun palkattu väki. Hienoja muistoja. TJ.", "timestamp": "2019-07-18T06:54:25Z", "url": "https://www.kiilopaa.fi/blogi/kiilopaa-blogi/2018/06/juhlaleiripaivat-kiilopaalla.html?p4743=2"}