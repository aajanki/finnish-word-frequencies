{"text": "Peli-Karhuille ei löydy pysäyttäjää – Kouvolasta jo kymmenes voitto putkeen\nKTP-Basketin voittosarja miesten korisliigassa katkesi, mutta naisten puolella Peli-Karhut senkuin porskuttaa. PeKa venytti loppiaissunnuntaina voittoputkensa jo kymmenen ottelun mittaiseksi, kun se kävi Pohjois-Kymenlaaksossa nujertamassa Kouvottaret 91–77 (48–38).\nPeKa pelasi ilman kuumeessa ollutta Noora Järvikangasta, mutta yhden avainpelaajan poissaolo ei juuri esityksessä näkynyt.\nViime kaudella 13 peräkkän - PeKan voittosarja lähentelee jo viime kauden huippulukemia. Kotkalaiset voittivat mestaruuteen päättyneellä kevätkaudella 13 ottelua peräkkäin ennen kuin hävisivät kolmannen välieräottelun Hongalle.\nPeKa pelaa seuraavaksi kotikentällä HBA:ta vastaan, mutta sen jälkeen voittosarja joutuu todelliseen testiin Espoo Basket Teamin vieraana. PeKan viimeisin tappio tuli juuri EBT:tä vastaan sarjan viidennellä kierroksella lokakuun lopussa.\nKouvottaret pysyivät PeKan kyydissä 15 minuutin ajan. Sitten siskokset Laura ja Linda Lehtoranta linkosivat yhteistuumin kolmessa minuutissa viisi peräkkäistä kolmosta sisään, ja Kouvottarien 32–29-johto kääntyi hetkessä numeroihin 32–46. Kolmannella neljänneksellä kotkalaisten johto venyi mm. Ellen Järvisen kolmosten ansiosta jo 18 pisteeseen, eikä Kouvottaret kyenneet viimeisellä kympillä enää kunnon takaa-ajoon.\nMenetykset pois – peli haltuun\n– Menetimme ensimmäisellä neljänneksellä pallon kuusi kertaa. Sitten kun pääsimme niistä eroon (kaikkiaan vain 11 menetystä) ja saatiin puolustuskin kuntoon, pelasimme hyvin, Mäkelä sanoi.\nKovaa jälkeä tekevä Brittany Starling (26/9) oli totutusti PeKan tilastoykkönen. Myös Daisha Simmons(22/8) oli tehokas. – Loistava hyökkäyspeli molemmilta, Mäkelä kehaisi.\nLinda Lehtoranta heitti loppujen lopuksi 13 pistettä. Laura Lehtorannan ja Järvisen saldo oli 8, Brooke McCartyn 7/7/6 syöttöä, Minna Stenin 5/5, Reetta Tulkin 2/3 ja Matilda Mässelin 0/4.\nKouvottarien 77 pisteestä jenkit tekivät 64 Taeler Deerin (26/7) ja Claire Lamunun (23/14) johdolla.\n– Materiaalin leveys tuli hyvin näkyviin. Matilda Mässeliltä ja Reetta Tulkilta tuli hyviä apuja nelos- ja viitospaikoille, Roope Mäkelä myhäili.", "timestamp": "2019-03-20T23:07:17Z", "url": "http://pelikarhut.fi/index.php/2-edustusjoukkue/ajankohtaista/1162-peli-karhuille-ei-loeydy-pysaeyttaejaeae-kouvolasta-jo-kymmenes-voitto-putkeen?ml=1"}