{"text": "Kenraalimajuri evp Kalervo Sipin puhe – Pajarin Poikien Perinneyhdistys\nKenraalimajuri evp Kalervo Sipin puhe\nPajarin Poikien Perinneyhdistyksen puheenjohtaja, kenraalimajuri evp Kalervo Sipi:\nAaro Olavi Pajarin syntymästä 120 vuotta\nKunnianosoitus Kalevankankaalla ja Pajari-laatan paljastus Hämeenkadulla 17.7.2017\nTänään tulee kuluneeksi perinneyhdistyksemme johtohahmon Aaro Olavi Pajarin syntymästä 120 vuotta ja sitä kunnioittaaksemme olemme kokoontuneet tähän pienimuotoiseen tilaisuuteen tänne kaksinkertaisen ritarikenraalin hautamuistomerkille.\nTällä tarkalla kellonajalla 12.12 haluamme muistaa 31.7.1941 klo 12.12 alkanutta tykistökeskitystä, jolla aloitettiin 18. Divisioonan hyökkäys Peussanmäessä Rautjärveltä itään.\nSilloinen H-hetki valittiin 12.12.1939 Tolvajärven taistelun kunniaksi.\nPäivälleen 20 vuotta sitten juhlistettiin silloista Pajarin syntymän 100-vuotismuistoa monin vaikuttavin juhlallisuuksin sekä Aaron syntymäkunnassa Asikkalassa että täällä Tampereella.\nAsikkalassa paljastettiin ja luovutettiin kunnalle kenraalimajuri Aaro Olavi Pajarista valmistettu muotovalokuva.\nLuovutuspuheessaan kenraalimajuri Juhani Ruutu tarkasteli Pajarin johtajaominaisuuksia painottaen kolmea ulottuvuutta.\nEnsinnä: annettu tehtävä on suoritettava tinkimättä ja toiseksi: johtoon uskotusta joukosta on kaikin puolin huolehdittava.\nKolmannen vastuun ulottuvuuden Ruutu näki siinä, ettei Aaro Pajari koskaan päästänyt itseään alaisia helpommalla.\nAsikkalan kirkon läheisyydessä olevalle Pajari-muistomerkille laskivat silloin seppeleen nuorin tytär Helena sekä vanhimman Irja-tyttären poika Jarmo ja hänen tyttärensä Johanna.\nTuo kaksinkertaisella Mannerheim-ritariristimerkillä aateloitumuistomerkki on koottu kolmesta kivestä, jotka symbolisoivat kolmea meille kaikille tänä päivänäkin tärkeää asiaa: kotia, uskontoa ja isänmaata.\nTampereen isänmaallisessa muistotilaisuudessa tällä samalla paikalla olivat läsnä mm Pajarin adjutantteina eri vaiheissa toimineista upseereista majuri Sakari Sointu, yliluutnantti Carl Einar Nordenswan ja kapteeni Eero Sysikumpu.\nSuojeluskuntaan ja Vapaussotaan Aaro Olavi Pajari syntyi Asikkalassa opettaja Olli Pajarin poikana.\nAaro aloitti oppikoulunsa Helsingissä ja jatkoi Lahden yhteiskoulussa, josta hän valmistui ylioppilaaksi vuonna 1916.\nSamana vuonna hän aloitti opiskelun historialliskielitieteellisessä tiedekunnassa Helsingin yliopistossa.\nRauhattomuuksien alettua Helsingissä syksyllä 1917 Aaro keskeytti opiskelunsa, siirtyi Lahteen, liittyi siellä suojeluskuntaan ja perusti marraskuussa kahdeksan nuorukaisen kanssa Lahden Itsenäisyysklubin Möysän kansakoululla.\nTammisunnuntaina 1918 alkaneeseen Vapaussotaan Aaro Pajari osallistui käymällä ensin Vöyrin sotakoulun ja osallistumalla sitten ryhmänjohtajana taisteluihin Ylistarossa, Raahessa ja Oulussa.\nViimeksi mainitussa taistelussa Pajari haavoittui 3. helmikuuta jalkaan.\nTämä ei Pajaria paljoakaan hidastanut, sillä seuraavaksi hänet nähdään Sysmän 6. Komppanian joukkueenjohtajana sotimassa Lusissa ja Heinolassa.\nAaro Pajari haavoittui Heinolassa vaikeasti rintaan ja olkapäähän.\nPelastavina enkeleinä Heinolan haavoittumisessa toimivat Aaron lapsuuden ystävä Evert Hanjoki ja hänen vanhempi sisarensa Martta sairaanhoitajana.\nKaksinkertainen Mannerheim-ristin ritari Sittemmin viiden sodan soturin, kaksinkertaisen Mannerheim-ristin ritarin kenraalimajuri Aaro Pajarin sotilaan tiestä riittäisi paljon kerrottavaa.\nTässä yhteydessä nostan vain esille perustelut noihin kahteen ristiin:\nPajari nimitettiin ensimmäisen kerran Vapaudenristin 2. luokan Mannerheim-ristin ritariksi nro 12 päivämäärällä 14.9.1941.\nPerusteluissa on mainittu mm Talvisodan ensimmäisen voiton taannut Tolvajärven taistelu ja Kannaksen takaisinvaltaus.\nYlennys kenraalimajuriksi tuli sitten reilut kaksi viikkoa myöhemmin.\nSyyskuussa 1944 Pajarin johtamat joukot – silloin 3. Divisioona – siirtyivät välirauhan tultua Pohjois-Suomeen ajamaan saksalaiset pois Suoman kamaralta.\nTällöin Pajari mm suoritti joukkoineen uhkarohkean maihinnousun vihollisen selustaan.\nMaihinnousu Tornioon suojaamattomilla rahtialuksilla oli melkoista uhkapeliä, mutta se onnistui.\nMannerheim nimitti Pajarin tämän operaation suunnittelijana ja toteuttajana toisen kerran Mannerheim-ristin ritariksi päivämäärällä 16.10.1944.\nYlipäällikön omissa nimitysperusteluissa todetaan mm, että tämä operaatio vaikutti merkittävästi Tornion ja Kemin kaupunkien säästymiseen suuremmilta hävityksiltä ja loi samalla jatkuville operaatioille hyvän lähtötilanteen.\nPerhe ja koti Tämän päivän kunnioituksemme kohde Aaro Pajari solmi vuonna 1928 avioliiton Kaija Björklundin kanssa.\nSeuraavan vuoden elokuussa syntyi esikoinen Irja Maria, helmikuussa 1931 pariskunnan ainoa poika Kari ja iltatähtenä 30. tammikuuta 1944 Helena Inkeri, yhdistyksemme kunniapuheenjohtaja.\nHelena menetti isänsä vajaan kuuden vuoden (5 v 8 kk 14 pv) ikäisenä.\nIsoveli Kari menehtyi sitten vuonna 1970 ja isosisko Irja lokakuussa 2010.\nPajarit asuivat Tampereella kolmessa osoitteessa.\nAlkuvaiheessa Aaro Pajarin ollessa ensin Talvisodan puhkeamiseen saakka Pohjois-Hämeen suojelukuntapiirin päällikkönä ja sitten sotiessa kunniakkaasti itsenä isyystaisteluissamme heidän ensimmäinen osoitteensa oli Sukkavartaankatu 3 Tuomisen kivimuurissa.\nSeuraava koti oli osoitteessa Keskustori 7 Palanderin talossa.\nKolmanneksi perhe muutti 1.10.1942 uuteen asuntoon Hämeenkatu 13:ssa Suomen Pankin talossa.\nKenraali Pajari vieraili varmaan perheensä luona aina kun kiireiltään ehti.\nHän soti loppuun Jatkosodan, taisteli ansiokkaasti entisiä aseveljiä vastaan Lapin sodassa, joutui valvontakomission määräyksestä sotarikollisena vankilaan sekä toimi viimeisinä palvelustehtävinään Savo-Karjalan sotilasläänin komentajana ja 15.10.1949 asti Pääesikunnan käytössä nimellisesti tykistökomentajan vakanssilla.\nKesästä 1949 lähtien Aaro Pajari oli Kansallisen Kokoomuksen talouspäällikkönä, johon tehtävään liittyvällä työmatkalla hän sitten menehtyi 14. lokakuuta, päivää ennen kuin hänelle myönnetty ero puolustusvoimista oli merkitty alkavaksi.\nKenraali Pajari kuoli siis ollessaan vielä sotaväen kirjoilla.\nTuossa Hämeenkadun talossa oli tuolloin vain kolme asuinhuoneistoa, joissa majoittuivat pankinjohtaja, lääkäri ja Pajarit, ritarikenraali itse viimeiset elinvuotensa.\nKaija-äiti asui lastensa kanssa talossa vielä Pajarin kuoleman jälkeen aina vuoteen 1953 asti.\nTämän muistotilaisuuden jälkeen paljastamme Hämeenkatu 13:ssa laatan, jossa lukee:\nKaksinkertainen Mannerheim-ristin ritari kenraalimajuri Aaro Olavi Pajari asui tässä talossa 1942 – 49.\nPajarin Poikien Perinneyhdistys, paljastettu 17.7.2017.\nViimeinen matka Kaksinkertainen Mannerheim-ristin ritari, kenraalimajuri Aaro Olavi Pajari saatettiin perjantaina 21.10.1949 suurin sotilaallisin juhlallisuuksin viimeiseen lepoon sen maan multiin, jonka itsenäisyyden ja vapauden turvaamiseksi hän oli ansiokkaan elämäntyönsä suorittanut.\nSiunauksen toimitti kenttäpiispa Johannes Björklund Tampereen Tuomiokirkossa, joka oli viimeistä sijaa myöten täynnä saattoväkeä.\nHeistä tärkeimpinä olivat pirkkahämäläiset sotilaat, Pajarin Pojat, jotka olivat satalukuisina saapuneet saattamaan kunnioitettua päällikköään viimeiselle matkalle.\nTäällä Kalevankankaalla suuri sotapäällikkö laskettiin viimeiseen lepopaikkaansa niiden miesten viereen, joita hän oli isänmaan puolesta käydyissä monissa kovissa taisteluissa johtanut.\nHänen rakastamansa ylipäällikön seppeleen nauhoissa luki:\n”Menestyksellisen ja suuresti ansioituneen, arvossapidetyn soturin muistoa kunnioittaen.”", "timestamp": "2019-01-22T20:30:45Z", "url": "https://www.pajarinpojat.fi/?page_id=70"}