{"text": "Apple ei hylännytkään Inteliä – 5G-suunnitelmiin ei ole tullut muutoksia - Puhelinvertailu\nIsraelilainen Calcalist-teknologiajulkaisu on korjannut viime viikolla julkaistua uutista, jonka mukaan Apple lopettaisi 5G-modeemien tilaamisen Inteliltä vuonna 2020. Tuon jälkeen Apple hankkisi iPhonien modeemit joltakin muulta toimittajalta. Nyt selvinneiden tietojen mukaan uutinen ei pitänyt paikkansa.\nCalcalistin haltuun tulleiden tietojen mukaan Intel olisi lopettanut Sunny Peak -nimisen piirin kehittämisen ja hajottanut sen kehitysryhmän. Sunny Peak oli iPhoneihin tarkoitettu piiri, mutta toisin kuin Calcalist alun perin ajatteli, se ei sisällä matkapuhelinyhteydet mahdollistavaa tekniikkaa. Sen sijaan siitä oli tarkoitus tulla iPhonien Bluetooth- ja Wi-Fi-piiri.\nOsasyy Sunny Peakin kehityksen lopettamiseen oli se, että piiriin yritettiin saada mahtumaan tuki uudelle WiGig-tekniikalle. Intel törmäsi kuitenkin ongelmiin, minkä johdosta tuotteen kehityksestä luovuttiin.\nIntelin mukaan sen asiakkuuksissa ja tuotejulkaisusuunnitelmissa ei ole tapahtunut muutoksia, jotka koskisivat aikaväliä 2018–2020.\nKirjoittaja: Manu Pitkänen @ 9. heinäkuuta, 2018 6:45\nApple iPhone 5G NR 5G Bluetooth 5 Bluetooth Intel", "timestamp": "2018-09-21T11:47:51Z", "url": "https://m.puhelinvertailu.com/uutiset.cfm/2018/07/09/apple-ei-hylannytkaan-intelia-5g-suunnitelmiin-ei-ole-tullut-muutoksia"}