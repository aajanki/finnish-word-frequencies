{"text": "Aurinko jäähdyttää ympäristöystävällisesti ja lähes sähköttä - toimii myös lämpöpumppuna - VTT Info\nAurinko jäähdyttää ympäristöystävällisesti ja lähes sähköttä - toimii myös lämpöpumppuna\nma, maalis 13, 2017 05:30 CET\nJäähdytyksen tarve ja kysyntä kasvavat, kun ilmastonmuutoksen vaikutukset lisääntyvät. Teknologian tutkimuskeskus VTT ja saksalainen ZAE Bayern rakensivat päästöttömän aurinkoenergialla toimivan jäähdyttimen, jonka pilottilaitteisto testattiin käytössä Suomessa ja Saksassa. Tulevaisuuden potentiaalinen markkina-alue on maailmanlaajuinen ja erityisesti lämpimissä maissa.\nAurinkokäyttöisen jäähdytyksen tuotanto ja kulutus kohtaavat yhtä aikaan. Kun aurinko paistaa, kiinteistön jäähdytystarve on suurimmillaan.\nVTT ja saksalainen ZAE Bayern kehittivät aurinkoenergialla toimivan 10 kW:n jäähdyttimen. Tämä absorptiojäähdytin toimii samalla periaatteella kuin esimerkiksi mökkikäytössä olevat kaasujääkaapit. Kaasun sijasta käytetään aurinkokeräimen tuottamaa aurinkolämpöä. Menetelmä tarvitsee sähköä ainoastaan virtauspumppujen käyttöön. Jäähdytin toimii tarvittaessa myös lämpöpumppuna.\nHankkeen tulokset osoittivat, että taloudellisesti kannattavan ja kilpailukykyisen aurinkokäyttöisen absorptiojäähdyttimen koko on 50 kW tai suurempi, jolloin sitä voidaan käyttää myös lämpöpumppuna.\nSuomalainen Savo-Solar Oyj osallistui sekä hankkeen suunnitteluvaiheeseen että käytännön kokeisiin. Tuloksena oli, että yhtiön konttorin jäähdytys toteutettiin onnistuneesti hankkeessa rakennetulla pilottilaitteistolla. Savo-Solarin ja ZAE Bayernin tavoitteena on kehittää tulevaisuudessa kaupallinen tuote, jota käyttämällä kuluttaja säästäisi sähkölaskussa, kun jäähdyttämiseen ei tarvitse käyttää sähköä juuri lainkaan. Samalla pienennettäisiin päästöjä.\nJäähdytintä testattiin Savo-Solarin toimiston jäähdytykseen kesällä ja lämmitykseen talvella. Tarvittava käyttöenergia kerättiin rakennuksen katolla olevilla aurinkokeräimillä. Jos keräimet eivät tuottaneet riittävästi energiaa esimerkiksi talvella tai pilvisenä päivänä, korvaavana energialähteinä toimi kaukolämpö. Biopolttoainekattila tai teollisuuden prosessilämpö ovat myös mahdollisia energialähteitä.\nKaukolämmöllä toimivista isoista megawattiluokan absorptiojäähdyttimistä esimerkkejä löytyy jo Helsingistä ja Turusta.\nToinen käytännön koe tehtiin biokattilalla toimivalla absorptiokoneella ZAE Bayernin laboratoriossa Munchenissä, Saksassa. Laitteistoa on mahdollista täydentää myös aurinkoenergian käyttövoimalla.\nJulkaisu : Solar heating and cooling in Northern and Central Europe http://www.vtt.fi/inf/pdf/technology/2017/T287.pdf\nProjekti alkoi lokakuussa 2013 ja päättyi vuodenvaihteessa. Hankkeen rahoittivat Savo-Solar Oyj, Tekes ja Saksan Federal Ministry of Economics and Technology (BMWi).\nMediamateriaalia : kuvia (kuvaaja: Kari Sipilä)\nAurinkokeräimiä toimistorakennuksen katolla\nAbsorptiojäähdytin\nRiku Pasonen, tutkija\n040 574 8105, Riku.Pasonen@vtt.fi\nKaj Pischow, CTO\n040 555 3873, kaj.pischow@savosolar.com\nMartin Helm, Dipl.-Ing. (FH)\n+49 89 329442-33, martin.helm@zae-bayern.de\nhttp://www.zae-bayern.de\nTeknologian tutkimuskeskus VTT Oy on Pohjoismaiden johtava tutkimus- ja teknologiayhtiö. Tuotamme tutkimuksen ja tiedon kautta asiantuntijapalveluja kotimaisille ja kansainvälisille asiakkaillemme ja kumppaneillemme, liike-elämälle ja julkiselle sektorille. Käytämme 4 miljoonaa tuntia vuodessa aivovoimaa teknologisten edistysaskelien kehittämiseen. VTT:n löydät sosiaalisen median kanavilta: Twitter @VTTFinland , Facebook , LinkedIn , YouTube , Instagram ja Periscope .", "timestamp": "2017-12-13T09:26:12Z", "url": "http://news.cision.com/fi/vtt-info/r/aurinko-jaahdyttaa-ymparistoystavallisesti-ja-lahes-sahkotta---toimii-myos-lampopumppuna,c2209988"}