{"text": "Jos kuitti jäi saamatta, kaikki ei ole kunnossa. Kuitin vaatiminen on helpoin tapa huolehtia, että ostoksestasi jää jälki yrityksen kassavirtaan.\nEsimerkiksi pizzaa ei voi koko ajan myydä alle kuuden euron. Hinnasta ei jää mitään yritystoiminnasta aiheutuvien kulujen (esim. verojen, lainakorkojen ja lyhennysten) maksamiseen.\nRaaka-aineiden osuus ravintola-annoksen hinnasta on vain reilut 30 prosenttia. Työvoimakulujen eli palkkojen ja työnantajamaksujen osuus pizzan myyntihinnasta on 36,5 prosenttia, arvonlisäveron 11,5 prosenttia, vuokran keskimäärin 9,5 prosenttia ja muiden kiinteiden kulujen 8,0 prosenttia.\nHarmaassa taloudessa toimiva ravintolayritys vaihtaa usein tiheästi nimeään, vaikka omistajat ja paikka säilyvät samoina.\nHarmaassa taloudessa toimivat ravintolayritykset maksavat työntekijöilleen usein palkkaa alle työehtosopimuksessa määritellyn minimitason.\nTyöntekijät eivät myöskään saa ilta- ja sunnuntailisiä, ylityökorvauksia, sairausajan palkkaa, palkallisia lomia tai muita heille kuuluvia etuja.\nMaRa yhteistyökumppanina poliisihallituksen harmaan talous - musta tulevaisuus -kampanjassa\nMaRa toimii Poliisihallituksen harmaan talouden vastaisen kampanjan virallisena yhteistyökumppanina.\nNoin 10 prosenttia ravintola-alan koko liikevaihdosta on harmaan talouden piirissä. Ravintola-alan harmaa talous on kasvanut viime vuosina. Etenkin työntekijöiden alipalkkaus ja tuotteiden myynti hyvin alhaiseen hintaan ovat lisääntyneet.\nNämä yritykset eivät tilitä verotuloja valtiolle ja maksavat palkat pimeästi. Usein ne eivät myöskään noudata alan työehtosopimusta tai huolehti muista työnantajavelvoitteista ja viranomaismääräyksistä. Ravintola-alan harmaa talous on yleisintä pienissä pizza-kebab- tyyppisissä pikaruokapaikoissa ja keskioluen myyntipisteissä, joissa olutta myydään hyvin edullisesti (Poliisin tilannekuvan 2011).", "timestamp": "2018-07-21T05:27:26Z", "url": "https://mara.fi/nain-tunnistat-harmaan-ravintolan"}