{"text": "Viisi vinkkiä velkaiselle - Vivalehti\nViisi vinkkiä velkaiselle\nEläkevuosia ennen kannattaa järjestellä taloutensa niin, että se kestää edessä olevan tulojen pienenmisen. Velkaantuneen kannattaa hakea apua mikäli omat keinot eivät enää riitä.\nOta härkää sarvista. Jos rahat eivät tahdo riittää, ota yhteyttä laskuttajiin tai perintäyhtiöihin. Usein maksuaikaa on mahdollista venyttää. Älä anna vaikeuksia kasautua: mitä aikaisemmassa vaiheessa ryhdyt toimiin, sitä helpompi rahavaikeuksista on selvitä.\nMieti vaihtoehtoja. Pidä kirjaa menoistasi, jotta saat käsityksen siitä, mihin rahat kuluvat. Kirjaa ylös myös tulot ja kaikki velat. Kun lähtökohta on näin selvillä, pääset miettimään vaihtoehtoja: Voitko tienata enemmän tai myydä jotakin kiinteää omaisuutta? Mitä menoja voit karsia? Voiko velkoja järjestellä?\nAnna asiantuntijoiden auttaa. Jos ratkaisua ei omin voimin löydy, käänny ammattilaisten puoleen. Älä suotta häpeä vaikeuksiasi – et ole niiden kanssa yksin. Kuntien velkaja talousneuvojat auttavat maksutta taloustilanteen kartoittamisessa ja maksuaikataulujen ja velkojen järjestelyissä. Heiltä saa myös tietoa tukipalveluista ja velkojen järjestelymahdollisuuksista. Kunnalliset neuvojat ovat tosin yleensä täystyöllistettyjä, minkä vuoksi apua voi joutua odottamaan pitkään. Nopeampaa apua voi saada Takuu-säätiön maksuttomasta puhelinneuvonnasta (0800 98009). Linjalla voi keskustella nimettömänä velka- ja maksuvaikeuksiin liittyvistä asioista.\nLuottohäiriömerkintä ei ole katastrofi. Velkojen päätyminen ulosottoon voi olla jopa helpotus, koska sen avulla peli saadaan vihellettyä poikki ja lisävelkaantuminen estettyä. Se on tärkeää, koska velkajärjestelyn ehtona on, ettei velkaa ole otettu ilman aikomusta tai mahdollisuutta maksaa sitä takaisin.\nOle kärsivällinen. Rahapula ei helpota hetkessä, eikä omien kulutus- ja rahankäyttötapojen muuttaminen ole helppoa. Tilanne muistuttaa laihduttajan haastetta: muutos jää tilapäiseksi, jos elämäntavat eivät ole laihdutuskuurin aikana muutu.\nAvainsanat: eläkeikä, seura-raha, velkaantuminen, Viva, Viva-lehti", "timestamp": "2017-10-21T19:37:33Z", "url": "https://vivalehti.fi/raha-asiat/viisi-vinkkia-velkaiselle/"}