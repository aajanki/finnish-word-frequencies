{"text": "Unia. Raportteja yöstä 03.12.2006.\nHimmeästi valaistussa kaupassa tutkin CD-levyjä sokkeloisten hyllyjen seassa. Selasin valikoimaa etsien jännittäviä uutuuksia ja vanhempia kiinnostuksen kohteita. Myyjä toimi DJ:nä ja soitteli tiskin takana omia löydöksiään.\nLevyjä tutkiessa kiinnitin huomiota kaupassa soivaan musiikkiin. Nopeiden ja menevien biisien jälkeen myyjä soitti hitaampia kappaleita. Nämä sopivat hyvin kokonaisuuteen, mutta laiskempi rytmi rentoutti siinä määrin, että asetuin hyllyjen väliin lattialle makuulle. Myyjä ei nähnyt minua ja kaupassa oli muutenkin hiljaista, jolloin rauhallinen musiikki hitaasti tuuditti mukavan leppoisaan olotilaan.\nEn tiedä kuinka kauan ehdin nukkua, kun havahduin siihen, että musiikki oli taas nopeampaa. Hyvä biisi, ajattelin noustessani ylös lattialta.\nJatkoin levyjen tutkimista. Mietin, että onpa hyvä, että musiikissa on variaatiota. Jos kaikki kappaleet olisivat nopeita, sitten voisi innostua niin että lopulta rasittuisi liiallisiin virikkeisiin. Toisaalta, jos kaikki biisit olisivat hitaita, sitten voisi tylsistyä lamaantumiseen asti.", "timestamp": "2019-01-21T02:33:11Z", "url": "http://www.ukko-online.com/Unet/uni83.htm"}