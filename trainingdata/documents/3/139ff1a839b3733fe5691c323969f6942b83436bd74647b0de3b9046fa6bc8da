{"text": "Laulun tarina: Olavi Virta: Hopeinen kuu - Legendan klassikko syntyi uran loppusuoralla | Anakonda\nLaulun tarina: Olavi Virta: Hopeinen kuu - Legendan klassikko syntyi uran loppusuoralla\n27. helmikuu 2015\nOlavi Virta syntyi sata vuotta sitten. Anakonda.fi muistelee mestarilaulajaa kertomalla hänen ehkäpä tunnetuimman kappaleensa tarinan.\nHelmikuun 27. vuonna 1915 syntynyt Olavi Virta teki unohtumattoman uran suomalaisen viihteen monitaitajana. Kultaisella äänellä siunattu mestari oli tähti valkokankaalla ja esiintymislavoilla, levyttääkin hän ehti 602 kappaletta, vaikka ura ja koko elämäkin loppui synkeästi alkoholismiin ja sairasteluun varsin varhain. (HS:n artikkeli 601 vuoteen 2013 mennessä tunnettua Virta-levytystä koonneesta boksista löytyy tästä, Anakondan juttu arkistoista löytyneestä Virta -biisistä puolestaan tästä).\nVirta kuoli Tampereella heinäkuussa vuonna 1972 vain 57-vuotiaana. Levytysura oli loppunut jo kuusi vuotta aiemmin.\nSitä hämmästyttävämmäksi hänen levytysuransa runsaus ja monipuolisuus muuttuu, kun tajuaa kaiken syntyneen muun kiivastahtisen taiteilija- ja perhe-elämän keskellä alle 30 vuodessa. Olipa Virta levykauppiaskin, mutta se on sitten yksi kiinnostava sivujuonne värikkäässä elämäntarinassa se.\nJos Virran tunnetuimpia ja rakastetuimpia lauluja mietitään, kärkijoukkoon useimmissa listauksissa mahtuu Hopeinen kuu, alunperin italialainen kappale Guarda Che Luna.\nBiisin keksi Virran levytettäväksi hänet uran loppunousuun Scandia -levy-yhtiölle ottanut säveltäjä, sovittaja ja tuottaja Jaakko Salo. Salo myös vastaa kappaleen komeasta sovituksesta, hän ei kopioinut alkuperäisversiota, vaan otti vaikutteita 1950-1960 -lukujen vaihteen nuorisomusiikista ja muun muassa cool triolikomppi soi italiastulkintaa korostetummin. Salon idea oli myös biisin maineikas saksofonisoolo. Viime vuonna ilmestyneen Juha Henrikssonin Musiikki: Jaakko Salo (Suomen Jazz&Pop Arkisto, 2015) -teoksen mukaan Salon ohje sooloon oli selvä:\"Ota foniin jäykkä kieli ja tuhise kuin Sonny Rollins.\"\nVirtaa ei sen sijaan tarvinnut neuvoa. Vaikka tämä oli jo urallaan alamäessä, ja Salo suhtautui yhteistyöhön Henrikssonin kirjan mukaan aluksi hieman varautuneesti, Salo huomasi kuitenkin nopeasti Virran poikkeuksellisen ammattitaidon tulkitsijana. Salo sanoikin, että yhteistyö Virran kanssa oli hänelle \"laulamisen korkeakoulu\".\nHänen perintönsä siis elää, vaikka levytysura päättyi vain kuusi vuotta Hopeisen kuun jälkeen.\nLue myös Anakonda.fi:stä:\nLue lisää Anakonda.fi:stä:\nLaulun tarina: Hozier: Take Me Church - Kelpaa äijille ja teinille\nLaulun tarina: Bronski Beat: Smalltown Boy - Ahdasmielisyyden kuvauksesta tuli pop-hitti\nLaulun tarina: The Handsome Family: Far From Any Road - True Detectiven tunnarin esittää pariskunta\nLaulun tarina: David Bowie: Space Oddity - Apollo 11 lensi kuuhun, Bowie \"kaupallistui\"\nLaulun tarina: U2: New Year`s Day - Kiihkeästi rakkaudesta - ja Puolan solidaarisuus -liikkeestä", "timestamp": "2020-07-09T17:43:32Z", "url": "http://anakonda.fi/musiikki-laulun-tarina/laulun-tarina-olavi-virta-hopeinen-kuu-legendan-klassikko-syntyi-uran"}