{"text": "Vaaleanpunaisen kohutalon 5 000 euron uhkasakolle ilmaantui maksaja – väriä puolustavalla adressilla reilut 2 500 allekirjoitusta | Paikalliset | Lappeenrannan Uutiset\nPaikalliset 28.5.2019 16:23\nVaaleanpunaisen kohutalon 5 000 euron uhkasakolle ilmaantui maksaja – väriä puolustavalla adressilla reilut 2 500 allekirjoitusta\nNoin 4000 asukkaan Vesilahden kunnassa väännetään vaaleanpunaisen talon väristä. Hallinto-oikeus siunasi kunnan antaman 5 000 euron uhkasakon, jos väri ei vaihdu virkamiehille mieleiseksi. Adressit.com\nPirkanmaan Vesilahdella sijaitsevan vaaleanpunaisen omakotitalon omistaja Katri Hakola on saanut värivalinnastaan 5 000 euron uhkasakon.\nSakko lankeaa maksettavaksi, mikäli taloa ei maalata eri väriseksi heinäkuun loppuun mennessä. Asiasta syntyi hiljattain kohu, kun omistaja ilmoitti kieltäytyvänsä maalaamasta taloaan virkamiesten vaatimusten mukaisesti. Vesilahden kaavamääräysten mukaan vaaleanpunainen väri ei sovi maisemaan. Kunnan hyväksymiä värisävyjä ovat erilaiset keltaisen ja harmaan sävyt.\nSuomalainen perheyritys Von Elk Company Oy ilmoittaa nyt maksavansa uhkasakon. Yritys sanoo haluavansa puuttua rohkeasti yhteiskunnan epäkohtiin ja auttaa ihmisiä elämään niin värikästä elämää kuin he itse haluavat.\n–Sääntöjen on oltava nykypäivää eikä niiden taakse saa piiloutua, vaan pitää pystyä käyttämään maalaisjärkeä. On väärin tuijottaa ainoastaan vuoden 2006 kaavaa, jonka mukaan pinkki talo ei sovi maisemaan, yrityksen toimitusjohtaja Anette Raunio sanoo.\nVaaleanpunainen talo on saanut paljon puolustajia sen jälkeen, kun kunnan määräämä uhkasakko tuli julkisuuteen. Talon nykyisen värin puolesta kerätään myös allekirjoituksia osoitteessa /www.adressit.com/vaaleanpunainen_talo_vesilahdella.\nAdressissa vaaditaan, että vaaleanpunainen talo saa säilyttää värinsä. Tavoite on edesauttaa toimenpideilmoitusten- ja lupien myöntämiseen joustavuutta Suomessa talonsa maalaaville. Adressin on allekirjoittanut reilut 2 500 vapaampien värivalintojen puolustajaa.", "timestamp": "2020-08-14T08:03:11Z", "url": "https://www.lappeenrannanuutiset.fi/paikalliset/1276474"}