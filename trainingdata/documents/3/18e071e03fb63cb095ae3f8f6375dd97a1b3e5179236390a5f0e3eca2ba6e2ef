{"text": "Bitcoinin hurja ralli jatkuu – kipusi jo yli 15 000 dollarin - Taloussanomat - Ilta-Sanomat\nBitcoinin hurja ralli jatkuu – kipusi jo yli 15 000 dollarin\nYhä uusia vaihtoehtoisia markkinapaikkoja alkaa lämmetä hurjassa nousussa olevalle bitcoinille.\nVirtuaalivalutta bitcoinin hurja ylämäki ei rauhoitu. Torstaina kryptovaluutta oli kohonnut 14,9 prosenttia yli 15 000 dollariin (12 700 euroon). Joulukuussa arvonnousua on jo yli 50 prosenttia.\nUutistoimisto Bloombergin mukaan bitcoin käväisi uudessa ennätyksessä, joka oli 15 242 dollaria.\nLisäksi Australian pääpörssioperaattori ASX Limited ilmoitti, että se alkaa käyttää lohkoketjua välitystoiminnassa. Lohkoketjuteknologia mahdollistaa digitaalisten valuuttojen kaupankäynnin.\nAustraliassa järjestelmästä vastaa startup-yhtiö Digital Asset Holdings, jota johtaa investointipankki JPMorgan Chase & Co:n entinen pankkiiri Blythe Mastershttps://www.is.fi/haku/?query=blythe+masters.\nBitcoin-buumia vauhditti Lightning Network -yhtiön ilmoitus siitä, että sen teknologian avulla bitcoinilla maksaminen helpottuu. Teknologia siirtää osan vaihdosta hetkellisesti lohkoketjun ulkopuolella käytäväksi, mikä tekniikan puolesta puhujien mukaan helpottaisi ruuhkautunutta verkkoa.\nTestioloissa kolme teknoyhtiötä, Lightning Labs, Blockstream ja ACINQ suorittivat onnistuneesti samanaikaisia maksutapahtumia käyttämällä ensimmäistä kertaa järjestelmiään bitcoinin aidossa lohkoketjussa.\nKauppapaikoista sekä CME Group että Cboe Global Markets suunnittelevat aloittavansa bitcoin-futuurien myynnin joulukuussa. Nasdaq kaavailee futuurikauppaa vuodesta 2018 alkaen, Bloombergin lähde kertoi. Myös myös finanssiyhtiö Cantor Fitzgeraldin Cantor Exchange luo parhaillaan bitcoin-johdannaisia.\nBitcoinin hintaralli poiki varoituksia siitä, että kyseessä on keinotteluvaluutta, joka odottaa puhkeamistaan.\nTaloussanomat uutisoi aiemmin tänäänhttps://www.is.fi/taloussanomat/art-2000005477270.html, että yksi raja meni puhki aiemmin, kun kaikkien verkon bittikolikkopörsseissä noteerattavien lähemmäs 900 erinimisen bittirahan yhteenlaskettu markkina-arvo ylitti ensi kerran 300 miljardia dollaria.\nAnalyysijulkaisu Grant’s Interest Rate Observer kertoi jo syyskuussa, että varta vasten kryptokeinottelua varten perustettuja vipurahastoja oli Yhdysvalloissa tarjolla jo tuolloin ainakin 55.\nErilaisten raja-arvojen ylittyminen voi myös innostaa bittipelureita panemaan lisää oikeaa rahaa likoon, ja se voi houkutella mukaan yhä uusia pelureita.\nOn turha edes yrittää arvioida perinteisen sijoitustoiminnan arvostusmenetelmien avulla, onko 14 000 dollarin bitcoin ali- vai yliarvostettu vai kenties kohtuuhintainen. Lue lisää ›", "timestamp": "2018-02-25T00:14:02Z", "url": "https://www.is.fi/taloussanomat/art-2000005481397.html?ref=rss"}