{"text": "Metsäkeskuksesta oppia kannattavaan metsänomistajuuteen | Maaseutukuriiri\nMaaseutukuriiri > Maaseutu-uutiset > Metsäkeskuksesta oppia kannattavaan metsänomistajuuteen\n22.01.2020 | Maaseutu-uutiset | Kirjoittaja: Sofia Flygare\nMetsäkeskus on räätälöitynyt kattavan koulutuspaketin, joka tähtää kannattavaan metsänomistajuuteen. Talouden hallinta on kannattavan metsänomistajuuden perusta. Koulutuksen kohderyhminä ovat sekä nykyiset, että tulevat metsänomistajat.\n– Hyvin monessa perheessä metsänomistajan vaihdos alkaa tulla ajankohtaiseksi ihmisten ikääntyessä. Omistajanvaihdosta voisi alkaa miettiä, kun iäkkäät omistajat ovat vielä elossa. On paljon esimerkiksi verotusasioita, joihin voi soveltaa verosuunnittelua, toteaa metsätilarakenteen asiantuntija Esa Lappalainen Metsäkeskuksesta.\nKoulutus alkaa metsäverokoulutuksella helmikuussa ja polveilee kahden seuraavan vuoden ajan nostaen esiin eri aihealueita kuten metsätilan sukupolvenvaihdos, metsä sijoituksena, metsän omistajan riskien hallinta ja digitieto metsätaloudessa. Viimeiset koulutukset pidetään syksyllä 2022.\n– Metsänomistajuuden siirtyessä äkkinäisesti ei perillisillä useinkaan ole tilillä rahaa perintöveron maksuun, jolloin metsää joutuu myymään suunnittelematta. Sen sijaan, jos tilakauppa tehdään edellisen omistajan vielä elossa ollessa, voidaan uuden omistajan myymiin puihin kohdistaa metsävähennys. Puiden myyntitulon verotus tippuu 30 prosentista 12:een prosenttiin. Normaalilla tilalla säästyy tällöin kymmeniätuhansia euroja.\nLappalaisen kertoma esimerkki havainnollistaa sen, millaisiin asioihin Kannattava metsänomistajuus -koulutuksessa keskitytään.\n– Koulutuksessa on kolme päälinjaa. Ensinnäkin se, miten omistajanvaihdos tehdään oikein. Seuraavaksi keskitymme siihen, miten metsää hoidetaan sijoituskohteena esimerkiksi puusuunnittelun avulla. Lisäksi tarkastelemme yhteismetsäomistajuuden etuja ja haasteita.\nKoulutukset järjestetään seitsemällä paikkakunnalla: Savonlinna, Pieksämäki, Mikkeli, Kouvola, Kotka, Lappeenranta ja Helsinki. Näiden lisäksi järjestetään myös webinaariryhmä, joka mahdollistaa kauempana asuvien osallistumisen omalta tietokoneelta.\n– Koulutuspaketit vedetään läpi kahteen kertaan, jotta osallistujat voisivat olla mukana mahdollisimman monessa osiossa. Koulutus koostuu useista eri palasista, jotka täydentävät toisiaan.\nKoulutuksen hinta on 100 euroa/henkilö. Osallistumismaksu on vähennyskelpoinen metsäverotuksessa.\nIlmoittaudu koulutukseen tästä linkistä.\nKannattava metsäomistus -hanketta rahoittavat Etelä-Savon ja Kaakkois-Suomen ELY-keskukset. Hankkeen toteutusaika on 1.11.2019 – 31.10.2022\npuh. 050 528 4186\njuho.turunen(at)metsakeskus.fi", "timestamp": "2020-02-24T06:02:39Z", "url": "https://www.maaseutukuriiri.fi/2020/01/22/metsakeskuksesta-oppia-kannattavaan-metsanomistajuuteen/"}