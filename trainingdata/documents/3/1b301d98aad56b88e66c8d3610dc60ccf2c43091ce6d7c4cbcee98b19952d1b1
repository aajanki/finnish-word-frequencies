{"text": "Tutkijoiden varoitus: internetistä loppuu tila 5 vuodessa\nTutkijoiden varoitus: internetistä loppuu tila viidessä vuodessa\nTorstai 21.5.2015 klo 14.19\nToivoa kuitenkin on, sanovat tutkijat, jos verkon teknistä perustaa uudistetaan.\nMaailman internetiä uhkaa huolestuttava kapasiteettipula (capacity crunch), johon alati lisääntyvä verkon tietoliikenne kehitystä ajaa, varoittavat Lontoon Royal Societyssa kokoontuneet tutkijat.\nAsiasta uutisoineen New Scientistin mukaan kapasiteetti uhkaa loppua kesken erityisesti valtavaa tietomäärää liikuttavien suoratoistopalvelujen suosion vuoksi. Suurimpia yksittäisiä tekijöitä on Netflix.\nInternet ei ole rajaton, sillä kaikkea tietoliikennettä rajaavat pohjimmiltaan fysiikan lait. Mikään tiedonvälitysväylä ei pysty kuljettamaan loputonta määrää dataa. Nykyisen internetin selkäranka ovat valokuitukaapelit, jossa dataa kuljetetaan valonsäteen muodossa.\nTähän asti näiden kaapelien kuljettamaa datamäärää ollaan pystytty kasvattamaan nostamalla niissä kulkevien valonsäteiden voimakkuutta, mutta nyt niiden raja on tullut vastaan: tietyn pisteen jälkeen energian lisääminen alkaa häiritä itse signaalia.\n5 vuotta aikaa\nRanskalaisen Alcatel-Lucentin mukaan tuo raja on noin 100 terabittiä sekunnissa, eli noin 250 Blu-ray-levyn sisältö. Arvioiden mukaan rajapyykki saavutetaan jo vuoteen 2020 mennessä.\nTilanne ei kuitenkaan ole toivoton, tutkijat kertovat. Kapasiteettipulaa voidaan helpottaa ainakin kahdella keinolla, joita brittitutkijat esittelivät kokouksessa.\nEräällä menetelmällä liian voimakkaan signaalin vääristymät voidaan korjata digitaalisesti vastaanottopisteessä, jolloin valokuitukaapelin signaaliin voidaan huoletta lisätä energiaa turvarajan yli.\nToinen keino on rakentaa uudentyyppisiä, moniytimisiä valokaapeleita, jotka ovat haastavampia valmistaa mutta pystyvät kuljettamaan paljon enemmän tietoa.\n- En näe tätä kriisinä internetille. Minulta löytyy paljon uskoa siihen, että ihmiset kyllä löytävät keinot, sanoi brittiläisen teleoperaattori BT:n tutkija Andrew Lord.\nJussi Salonojan peritään nyt miljoonaa euroa - oma jättilaina maksamatta - Jääkiekko - 12:57\n2. WhatsApp nostaa ikärajaansa Suomessakin - käyttö alle 16-vuotiailta kielletään EU:n alueella\n4. Youtuben ensimmäinen video julkaistiin 13 vuotta sitten: Katselukertoja jo 48 miljoonaa - oletko jo nähnyt?", "timestamp": "2018-04-26T09:57:52Z", "url": "http://www.iltalehti.fi/digi/2015052119729730_du.shtml"}