{"text": "Perinteinen lohikeitto kookosliemellä – Savusuolaa\non tammikuu 22, 2013 in Reseptit\nMaitoliemi ällöttää hämmästyttävän monia. Melkein aina, kun kerron tykkääväni maitoliemeen tehdystä kala- ja kesäkeitosta, paikalla on joku, joka ilmoittaa inhoavansa näitä ruokia. Inho tuntuu juontavan juurensa kouluruokailuun. Lapset vierastavat usein kalaa. Kalakeiton pakkosyöminen opettajan valvovan silmän alla sekä kuuma maitoliemi ovat monelle yhdistelmä, joka pyrkii ylös vatsalaukusta välittömästi. Sipulimaito saattaa ällöttää niitä, joille on juotettu lientä flunssalääkkeeksi.\nMaitoliemi on aina maistunut minulle. Ällömuistoja on vain maitokiisselistä. Lama-aikana koulumme pihisteli jopa astianpesuaineesta. Jälkiruokakiisselille ei saanut omaa lautasta, vaan se piti syödä samalta lautaselta kuin makkarakeitto. Ahdistun vieläkin, kun ajattelen paksua valkoista kiisseliä, jonka läpi tunkee makkarasopan aromi.\nToinen puoliskoni ei kauheasti piittaa maitoliemestä. Olimme pattitilanteessa, kun minun alkoi tehdä lauantaina lenkin päätteeksi mieli perinteistä lohikeittoa. Mukana ollut kaverimme heitti idean kookosmaitoliemestä. Hän vakuutti, että veteen laimennettuna kookos ei ole liian imelää.\nPäätimme käyttää keitossa aika perinteisiä raaka-aineita ja mausteita. Tämä ei siis ole aasialainen kalakeitto, vaan lähempänä perinteistä versiota. Kookoksen kanssa kannattaa käyttää yhtä tai kahta makeampaa juuresta, kuten bataattia, lanttua, porkkanaa tai palsternakkaa. Muuten mennään ihan perinteisellä linjalla.\niso keltasipuli tai pari salottisipulia\npuolet pienestä bataatista\n400 grammaa lohta\nKuori ja kuutioi juurekset ja pyöräytä niitä kattilassa öljytilkassa. Juuresten kypsymisessä kestää pisimpään, mutta mitä pienemmäksi kuutioit ne, sitä nopeammin ne pehmentyvät.\nLisää mausteet ja loraus vettä. Koska keittoon ei tule voinokaretta, liemi saa jäädä aika tuhdiksi. Emme mitanneet vesimäärää, mutta arvioisin, että käytimme vettä pari desiä. Neuvoisin käyttämään vettä sen verran, että juurekset eivät aivan kokonaan peity. Kiehauta.\nLisää kattilaan seuraavaksi pilkottu sipuli, paloiteltu kala ja kookosmaito. Anna hautua miedolla lämmöllä, kunnes kala on kypsää. Älä keitä liikaa. Kala ei saa hajota hiutaleiksi ja kasviksiin pitää jäädä pureskeltavaa. Tämä pätee lähes kaikkiin keittoihin. Muhennetut padat ovat asia erikseen.\nMakeat juurekset sopivat hyvin yhteen kookosliemen kanssa. Mausteet ovat perinteisiä. Vain tilli puuttuu.\nPidin tästä keitosta todella paljon. Mieleni ei tuolloin tehnyt mitään aasialaista. Koska keittoon ei tule inkivääriä, limeä tai currytahnaa, maku on lempeä ja hyvin suomalainen. Kookosliemi ja makeat juurekset antavat ruoalle kuitenkin hiukan persoonallisemman säväyksen. Myös maitoliemikammoinen tykkäsi kovasti. Tämä on hyvä vaihtoehto myös maitoallergikolle.\nSeuraavaksi pitäisi keksiä jotain twistiä kirkasliemiseen kalakeittoon. En ole tähän mennessä kauheasti innostunut siitä. Vinkkejä otetaan vastaan.\nKala ja äyriäiset Keitot Reseptit\nKarut kasvisruokakokemukset", "timestamp": "2017-09-23T12:46:32Z", "url": "http://www.savusuolaa.fi/reseptit/perinteinen-lohikeitto-kookosliemella/"}