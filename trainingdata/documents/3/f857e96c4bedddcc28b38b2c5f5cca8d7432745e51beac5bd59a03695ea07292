{"text": "Finavia: Siviilikoneiden uudelleenreititys ei ollut vaaratilanne - Kotimaa - Uutiset - MTV.fi\nFinavia: Siviilikoneiden uudelleenreititys ei ollut vaaratilanne Kotimaa\nJulkaistu 15.12.2014 13:54\nMyös Finavissa ollaan kuitenkin huolestuneita, jos pimeä lentäminen lisääntyy. EPA\nSiviilikoneiden ohjaaminen väistämään venäläisiä sotilaskoneita viime viikolla oli normaali uudelleenreititystilanne, kerrotaan Finaviasta. Lennonvarmistusliiketoiminnan johtaja Raine Luojus kertoo, että reititys koski kolmea tai neljää lentokonetta. Hän ei yksilöi, minkä yhtiöiden tai reittien koneista oli kyse. Luojus korostaa, ettei kyse ollut vaaratilanteesta. Tietoon Suomenlahdella ilman transpondereita lentäneistä venäläisistä sotilaskoneista reagoitiin heti. Koneiden väliset etäisyydet olivat moninkertaiset suojaetäisyyksiin verrattuna.\n-Meillä oli tieto, mitkä pimeiden koneiden paikka ja korkeus olivat. Me uudelleenreititimme muutaman koneen sillä tavalla, etteivät ne osu venäläiskoneiden reitille. Tietoa ilman transpondereita eli signaalilähettimiä lentävistä koneista tulee eri lähteistä. Esimerkiksi Viron ja Ruotsin lennonjohdot kertovat yleensä koneista, jotka lentävät lännestä itään päin. -Joka kerta, kun Suomenlahdella kansainvälisen vesialueen yläpuolella lentää valtioiden eli venäläisten sotilaskoneita, me huolehdimme siitä, että meillä liikenne ei joudu millään lailla sallittuja turvaetäisyyksiä lähemmäs. Se on se meidän tehtävä. Luojus kertoo, että lennonjohto uudelleenreitittää muutenkin lentokoneita koko ajan eri syistä. Myös Finavissa ollaan kuitenkin huolestuneita, jos pimeä lentäminen lisääntyy. -Me emme pidä pimeistä lennoista, mutta huolehditaan kuitenkin, että turvallisuus säilyy. MTV UUTISET- STT\nIltalehti: Pöytyällä epäillään valehoitajaa", "timestamp": "2017-04-26T11:02:23Z", "url": "http://www.mtv.fi/uutiset/kotimaa/artikkeli/finavia-siviilikoneiden-uudelleenreititys-ei-ollut-vaaratilanne/4613034"}