{"text": "Trump twiittasi: \"Maahantulokiellon kielto on naurettava ja se tullaan pyörtämään\"\nTrump tviittasi: \"Maahantulokiellon kielto on naurettava ja se tullaan pyörtämään\"\n04.02.2017 klo 16:22\nYhdysvaltain presidentti soimasi asettamansa seitsemän maan maahantulokiellon käyttämisen kieltänyttä tuomaria epäpäteväksi.\nDonald Trump valkoisessa talossa perjantaina. ZUMA WIRE\nVirallisella Yhdysvaltain presidentin Twitter-tilillään Yhdysvaltain presidentti Donald Trump viestittelee varsin maltillisesti. Yksityisellä, jo vaalikampanjansa aikana käyttämällään Twitter-tilillä Trump puolestaan viestii monisanaisemmin. Tällä kertaa hänen hampaissaan oli Yhdysvaltain tuomari, joka kielsi Trumpin asettaman seitsemän maan kaikkien kansalaisten kuusi kuukautta kestävän maahantulokiellon toteuttamisen Yhdysvaltain rajavalvonnassa.\n- Tämä yksi niin kutsutun tuomarin mielipide, joka käytännössä estää lainvalvonnan maassamme, on naurettava ja se tullaan pyörtämään, Trump uhosi tviitissään.\nTviitti oli kolmas tviittisarjassa.\n- Kun maa ei enää saa sanoa, kuka saa ja kuka ei saa tulla maahan ja poistua sieltä, erityisesti turvallisuussyistä - isoja vaikeuksia! Trump totesi ensimmäisessä viestissään.\nYhdysvallat toteuttaa tällä hetkellä laajaa viisumiohjelmaa, jonka avulla maa rajoittaa sekä valvoo ulkomaankansalaisten maahan tuloa.\n- On mielenkiintoista, että jotkut Keski-Aasian maat kannattavat tätä maahantulokieltoa. He tietävät, että jos jotkin ihmiset päästetään maahan, se tarkoittaa kuolemaa ja tuhoa!, hän totesi twiittisarjan toisessa viestissä.\nOn epäselvää, mihin maihin Trump viestissään viittasi. Trumpin seitsemän maan kansalaisten maahantulokieltoa on kritisoitu ympäri maailman siitä, että se koskee näiden maiden kaikkia kansalaisia, ei vain tiettyjä kansalaisia. Kieltoa vastaan on osoitettu mieltä esimerkiksi Isossa-Britanniassa, Saksassa ja Intiassa.\nPresidentin virallisella Twitter-tilillä näkyvä kannanotto aiheeseen liikkuu huomattavasti yleisemmällä tasolla.\n- Meidän täytyy pitää \"pahuus\" ulkona maastamme!\nTrump jatkaa tykitystään: Tuomari avasi maan terroristeille - \"Pahat ihmiset ovat erittäin onnellisia\"", "timestamp": "2019-03-23T07:24:08Z", "url": "https://www.iltalehti.fi/ulkomaat/a/201702042200065347"}