{"text": "Korttihaaste - Cards & Knits by Eikku - Vuodatus.net\nNyt on näköjään menossa kausi 'kokeilen kaikkea ensimmäistä kertaa'! Olen pitkään jo katsellut Jehkottaren viikkohaasteita, mutta nyt sitten väsäsin kaksi korttia siihen. Haastehan oli tällainen:\nJa nämä kaksi korttia olivat minulla tuloksena tänään:\nTähän kissakorttiin olen kyllä aika tyytyväinen. Kissakuva on vaihdosta saatu. Tuo ylempi kortti jäi jotenkin pliisuksi, mutta kyllähän sillekin käyttötarkoitus löytyy!\nOpin yhden uuden asian näitä kortteja tehdessä: väritin kuvat letrasetin aqua promarker-tusseilla, mutta siis siveltimellä eli kuten vesiväreillä. Olen varmaan jotenkin yksinkertainen , kun näitä kyniä ja maalausta olin kokeillut jo aiemminkin ja ihmettelin, kun ne ei toimi... Kun väritin kuvaan tussilla ja aloin levittämään sitä väriä siveltimellä....No joo! Tänään sitten ymmärsin systeemin ja ihan kivaa jälkeä niillä tuli. Joten varmaan näitä värejä tulee sitten tilailtua lisääkin!\nTänään mies oli koonnut Ikeasta ostamani kaksi Galant-työpöytää meidän yläkertaan eli käyttöullakolle. Meillä on sellainen kiva, täyskorkea käyttöullakko, joka on rakennettu ihan vastaamaan asuinhuonetta, ja on kunnon loisteputkivalot katossa. Olen pitkään haaveillut tästä tilasta itselleni 'ateljeeta' eli paikkaa, jossa saisi korttivehkeet ja ompelukone olla rauhassa esillä koko ajan. No, nyt pöydät on kasattu. Viikonloppuna ajattelin siirtää sitten askarteluvälineet ylös ja ompelukoneelle katson huollon, jotta saan sen käyttöön ja pääsen tildailemaan! Ajattelin laittaa pöydät 'kulmapöydäksi' ja toiselle tosiaan se ompelupöytä, toiselle askartelut. Ostin myös Ikean löytönurkasta kolmellakympillä lipaston, jonka laatikoihin saan askartelupapereita ja kankaita. IHANAA! Ja nyt ei sitten ikinä tekemättömät ompelukset tai askartelut roiku vieraiden naaman edessä tai tuki meidän ruokapöytää - äiti kiipeää ullakolle hommiin! Ainoa hankala paikka ylös mennessä nimittäin ovat portaat - ne ovat sellaiset katosta alastaittuvat tikkaat, mutta ylös on tehty kuitenkin kaiteet, joten ei ne mahdottomat ole!\nTänään jouduin lähtemään töistä kesken päivän pois, kun olo oli tosi vetämätön ja uupunut. Ei nuhaa, ei yskää tms. Mutta niinpähän nyt on 38 lämpöä ja olo sen mukainen - minulle kun ei yleensä kuume nouse ollenkaan. Joten taidan ottaa uuden Tildan kevät - kirjan kainaloon ja painua sänkyyn sitä tutkailemaan!\nMukavaa loppuiltaa,\n8 Lähettänyt: eikku-67 - 3.2.2009 klo 21.09", "timestamp": "2019-12-09T21:45:49Z", "url": "https://eikku-67.vuodatus.net/lue/2009/02/korttihaaste"}