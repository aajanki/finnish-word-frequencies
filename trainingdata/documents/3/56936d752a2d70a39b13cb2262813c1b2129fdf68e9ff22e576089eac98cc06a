{"text": "﻿ Suomen Leuanveto ry – Lisäpainoleuanvedon SM-mitaleista kilpaillaan Kuopiossa\nLisäpainoleuanvedon SM-mitaleista kilpaillaan Kuopiossa\nRauta saa kyytiä, kun 71 miestä ja naista kilpailee lisäpainoleuanvedon SM-mitaleista Kuopiossa 19. toukokuuta.\nSuomen Leuanveto ry:n puheenjohtaja Martti Karppela odottaa Kuopion kisasta kovia tuloksia.\n– SM-kisoissa on nähty perinteisesti hurjia suorituksia. Tänäkin vuonna on odotettavissa henkilökohtaisia ennätyksiä ja Suomen ennätyksiä. Odotettavissa on lajin tason nousu laajalla rintamalla, Karppela sanoo.\nEnnakkoon ajatellen yksi suurimmista mielenkiinnosta kohdistuu Joutsenosta tulevaan Mario Juroseen, joka kilpailee tällä kertaa miesten alle 70-kiloisten sarjassa.\nVuosi sitten käydyissä SM-kisoissa mies kilpaili kahta luokkaa ylempänä, eli alle 90-kiloisten sarjassa, jossa hän veti huikean Suomen ennätyksen tasan sata kiloa. Hänellä on hallussaan niin ikään alle 80-kiloisten Suomen ennätys 97 kiloa, jonka hän veti myös viime vuonna.\nJuronen kertoo, että painon pudottaminen tuleviin kisoihin on ollut rankkaa.\n– Kyllä se painon pudottaminen on ollut aika työlästä, varsinkin viimeisimmät kilot. Olen ollut nimittäin aina hiton kova syömään, Juronen sanoo.\nMutta mikä sitten sai Jurosen kilpailemaan alle 70-kiloisten sarjassa? Hamuaako hän nimiinsä jo kolmatta Suomen ennätystä? Alle 70-kiloisten Suomen ennätystä pitää hallussaan Kauhajoen Karhua edustava Harri Kangas 93 kilolla. Myös hän osallistuu Kuopiossa järjestettävään SM-kisaan.\n– Viime kisojen jälkeen olin jo sitä mieltä, että lopetan, mutta jätin pienen varauksen, että jos kisaan vielä, niin sitten kahta sarjaa kevyemmässä. Tasan seitsemän kuukautta meni täysin treenaamatta.\n– Sitten ajattelin, pitäisiköhän vielä kerran käydä. Rupesin treenaamaan, mutta pari ensimmäistä kuukautta meni kyllä puolivaroilla. Nyt viimeiset kuukaudet olen jaksanut taas treenata. Tuloksia en lähde lupailemaan, Juronen sanoo.\nSuomen Leuanveto ry järjestää vuosittain neljät viralliset kilpailut. Tänä vuonna paremmuudesta on jo kilpailtu lisäpainoleuanvedon Suomen Cup –kisassa, joka järjestettiin helmikuussa Jyväskylässä.\nKuopion SM-kisan jälkeen kilpailukalenterissa on tälle vuodelle vielä toistoleuanvedon Suomen Cup -kisa, joka järjestetään Turussa 29. syyskuuta sekä toistoleuanvedon SM-kisa, joka järjestetään Helsingissä 24. marraskuuta. Näissä kisoissa taistellaan myös MM-kisaedustuspaikoista. Voit lukea aiheesta lisää täältä.\nKuopion kisan aikataulun löytää Suomen Leuanveto ry:n kotisivuilta. Kisat järjestetään Sawo-urheilukeskuksessa. Yleisöllä on kisaan ilmainen pääsy.\nOsallistujat ja sarjat", "timestamp": "2019-11-21T06:21:33Z", "url": "http://www.slry.fi/lisapainoleuanvedon-sm-mitaleista-kilpaillaan-kuopiossa/"}