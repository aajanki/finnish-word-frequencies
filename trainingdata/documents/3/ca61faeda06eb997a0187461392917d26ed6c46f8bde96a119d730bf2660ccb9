{"text": "Ruosuvanhusten asia juuttunut byrokratian rattaisiin - Sisuradio | Sveriges Radio\nRuosuvanhusten asia juuttunut byrokratian rattaisiin\nPublicerat måndag 23 februari 2004 kl 16.28\nRuotsinsuomalaiset seniorit saavat edelleen odotella hallituksen lupaamia toimia suomenkielisen vanhustenhoidon hyväksi.\nOdotusaika on käymässä pitkäksi, mutta aivan kokonaan kysymystä ei ole sosiaaliministeriössä unohdettu.\nHallituksen tilaama selvitys siitä, miten kunnat järjestävät vanhustenhoitoa suomenkielisille ikäihmisille esiteltiin vuonna 2001. Sitä seurasi kaksi vuotta joilloin hallitus budjettiesityksessään sanoi harkitsevansa toimenpiteitä raportin tiimoilta. Vielä viime syksynä ei sosiaaliministeriössä oltu kuitenkaan tartuttu minkäänlaisiin toimiin, vaan siellä odoteltiin uutta selvitystä; SENIOR 2005- mietintöä, joka valmistui lokakuun lopussa. Nyt odotellaan puolestaan tämän selvityksen lähtöä lähetekierrokselle.\nKysymystä ruotsinsuomalaisten ja muidenkin ikäihmisten huolenpidosta omalla äidinkielellään ei kuitenkaan aivan kokonaan ole haudattu, vaan se on päässyt mukaan sosiaaliministeri Lars Engqvistin ”hyvää hoitoa samoilla ehdoilla”-ohjelmaan. Ohjelman puitteissa sosiaaliministeriö on perustanut kaksitoista eri työryhmää yhteistyössä Kunta- ja maakäräjälittojen kanssa. Yksi ryhmistä käsittelee maahanmuuttajataustaisten vanhusten hoitoa.\nMaahanmuttajataustaisten vanhusten hoitoa käsittelvä ryhmä on tavannut vasta kerran ja työ vie ainakin vuoden, joten ministerineuvos Karin Hellqvist ei uskalla sanoa mitään siitä, milloin ruotsinsuomalaiset vanhukset voivat odottaa ehdotuksia konkreettisista toimista äidinkielisen hoidon hyväksi.", "timestamp": "2018-08-20T09:12:09Z", "url": "https://sverigesradio.se/sida/artikel.aspx?programid=185&artikel=373663"}