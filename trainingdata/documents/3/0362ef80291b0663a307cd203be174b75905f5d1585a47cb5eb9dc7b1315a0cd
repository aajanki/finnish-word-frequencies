{"text": "Kanafarmari puolustaa: Tämän takia Wahlroos saa 242 000 € | Uusi Suomi\n7.2.2014 12:26\nPankkiiri ja hallitusvaikuttaja Björn Wahlroosin maataloustuilla on tapana herättää paheksuntaa vuosittain, kun maataloustukien saajat julkistetaan.Kuva: Petteri Paalasmaa / Uusi Suomi\nSomerolainen kanafarmari Mikko Välttilä ihmettelee Puheenvuoron blogikirjoituksessaan finanssivaikuttaja Björn Wahlroosin maataloustukien aiheuttamaa julkista paheksuntaa.\nMuun muassa Uusi Suomi kertoi torstaina Wahlroosin viljelytoiminnalle myönnetystä noin 242 000 euron EU-tuesta ja bloggaaja Olli Kohosen (vas.) reaktiosta tukeen. Wahlroos on itse arvostellut maataloustukia, vaikka saa vuosittain satojen tuhansien viljelijätuet.\nMikko Välttilä toteaa itse kannattavansa maatalouden tukijärjestelmästä luopumista, mutta muistuttaa, että koko suomalainen ja eurooppalainen maatalousjärjestelmä seisoo tukien varassa. Pohjoisessa Suomessa olosuhteet eivät otolliset ja suurin osa maanviljelystä on kannattamatonta, Välttilä kirjoittaa, joten ”nykysysteemi loppuisi heti”, jos tuista luovuttaisiin.\n–Suomessa ainakin nykymallisesta tuotannostaan joutuisi luopumaan enemmän tai vähemmän jokainen maajussi, Välttilä väittää.\n–Jos tukia ei maksettaisi, ruuan hinta kaupoissa nousisi huomattavasti. Joskus muistan nähneeni arvion noin 30 prosentin vähittäismyyntihinnan korotuksista. Maataloustuki on siis myös yksi keskeisistä tavoista pitää inflaatio aisoissa.\nVälttilän mielestä ”Nallen ja Herlinin sedän” tuet ovat perusteltuja siinä missä muidenkin tuottajien.\n–Minun mielestäni ei ole mahdollista sellainen tilanne, että heille jätettäisiin tuet maksamatta. Jos kerran tuki on korvausta siitä, että tuottaa suomalaista ruokaa suomalaisille hintaan joka ei ole kannattavaa, niin kyllä edellämainitut sedät ovat tukensa ansainneet. Enkä sitä paitsi ymmärrä, mihin se raja sitten vedetään? Jos tienaat yli x-määrän euroja vuodessa, et saa enää tukea? Välttilä kirjoittaa.\nHän jatkaa kysymys-vastaus-metodilla.\n–Olisiko Antilla ja Björnillä mahdollisuus olla ottamatta vastaan heille kuuluvia tukia? Varmasti. Olisiko heillä varaa olla ilman noita tukia? Varmasti. Olisiko heillä mielenkiintoa lyödä joka vuosi satoja tuhansia euroja kiinni kannattamattomaan liiketoimintaan ja tuottaa suomalaisille kohtuuhintaista ruokaa? Enpä usko, Välttilä päättelee.", "timestamp": "2019-10-23T18:20:43Z", "url": "https://www.uusisuomi.fi/uutiset/kanafarmari-puolustaa-taman-takia-wahlroos-saa-242-000-/9db3f796-34fc-365a-bb9f-b70697a1a657"}