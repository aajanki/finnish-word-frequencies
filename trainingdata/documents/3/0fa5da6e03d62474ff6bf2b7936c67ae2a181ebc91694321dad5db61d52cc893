{"text": "Öljyn hinta ei enää ratkaise lämmittäjän säästöjä – näillä konsteilla saat hinnan laskuun - Oma raha - Ilta-Sanomat\nJulkaistu: 30.10. 10:47\n30.10. 10:47\nOulu vaihtaa öljyn muihin lämmitysmuotoihin kaikissa kiinteistöissään kuuden vuoden kuluessa.\nÖljyn hinnan vaihtelut ovat niin pieniä, että hintatasolla ei ole merkitystä säästämismielessä. Pientaloasujan kannattaa huollattaa polttimonsa eikä miettiä halvinta öljysäiliön täyttöajankohtaa, sanovat asiantuntijat.\nTilastokeskuksen mukaan tuontipolttoaineiden hinnat nousivat vuoden 2019 ensimmäisen neljänneksen aikana, mutta laskivat lähes kaikissa energiatuotteissa vuoden toisella neljänneksellä. Öljyn maailmanmarkkinahinnan lasku toukokuussa heijastui myös polttonesteiden kuluttajahintoihin.\nKevyen polttoöljyn hinta oli veronkorotuksista huolimatta kesäkuussa 7 prosenttia matalampi vuoden takaiseen verrattuna. Omakyläkaupan lämmitysöljyn hintavertailun mukaan esimerkiksi Ouluun saa tilattua 1000 litraa talvilaatua halvimmillaan 1.0248 eurolla litra.\nToiminnanjohtaja Arto Hannulahttps://www.is.fi/haku/?query=arto+hannula Lämmitysenergiayhdistyksestä arvelee, että kun öljyn hinta heilahteli yli 15 vuotta sitten reilusti, omakotitaloissa kannatti seurata tilannetta ja tilata lämmitysöljy halvimpaan mahdolliseen ajankohtaan.\n– Nyt hinnan heilahtelut ovat niin pieniä, että säästöjä saa aikaan paremmin muilla keinoilla. Esimerkiksi polttimon huollattaminen tuo säästöä, siitä kannattaa huolehtia. Öljyä kannattaa tilata silloin kun sitä tarvitsee. Jos joutuu tekemään tilauksen yhtäkkiä pakkasten alettua, pikatoimituksesta joutuu maksamaan ekstraa, hän neuvoo.\nEnergian ja materiaalien tehokkaaseen ja kestävään käyttöön kannustava valtionyhtiö Motiva kehottaa öljylämmittäjiä nostamaan öljyn rinnalle uusiutuviin energialähteisiin pohjaavia vaihtoehtoja. Näitä ovat muun muassa ilma- vesilämpöpumput, maalämpö tai pellettilämmitys.\nAsiantuntija Teemu Kettusen https://www.is.fi/haku/?query=teemu+kettusenmukaan öljylämmityksessä voi säästää monella tavalla.\n– Öljykattila kannattaa huollattaa säännöllisesti, jotta öljyn palaminen kattilassa pysyy energiatehokkaana. Energiatehokkaassa kodissa lämpöä kuluu vähemmän lämpöä ja esimerkiksi talon yläpohjan lisäeristäminen ja rakenteiden, kuten ikkunoiden ja ovien tiivistäminen, ovat usein hyviä keinoja pienentää öljyn kulutusta, hän huomauttaa.\nÖljyn ostamisen ajoittamisessa on huomioitava hinnan sijaan kesä- ja talvilaatu. Jos säiliö on kylmässä tilassa ja pakkaskelit pääsevät vaikuttamaan siihen tai putket kulkevat tilassa, jossa on lämpötila voi mennä pakkaselle, täytyy säiliössä olla pakkaskeleillä talvilaatua.\n– Tämä pitää muistaa vaikka kesälaatuinen kevyt polttoöljy on hieman talvilaatuista edullisempaa, Kettunen painottaa.\nOulun kaupungin kiinteistöistä vain osa on enää öljylämmitteisiä eikä niihin hankita polttoainetta hintakehityksen, vaan tarpeen mukaan. Oulun Tilapalvelut -liikelaitoksen energia-asiantuntija Johanna Mäkelä https://www.is.fi/haku/?query=johanna+makelakertoo, että öljyn hintakehitystä ei seurata kovinkaan tarkasti, sillä öljylämmitteisten rakennusten lämmitystapaa ollaan vaihtamassa.\n– Teemme lämmitystapamuutoksia kiinteistöissä siten, että viimeiset ovat vuorossa vuonna 2025. Öljylämmitteiset kiinteistöt ovat kaukana kaupungin keskustasta ja ne ovat yleensä pieniä, esimerkiksi vanhoja, vielä toiminnassa olevia kyläkouluja, Mäkelä kertoo.\nÖljyn hintaan vaikuttavat monet tekijät\nKevyen polttoöljyn hintaan sisältyy polttoainevero, joka on kiinteä euromääräinen vero litraa kohti. Se muodostuu energiasisältöverosta, hiilidioksidiverosta ja huoltovarmuusmaksusta. Lisäksi hinnassa on arvonlisävero.\nVerottomiin kuluttajahintoihin vaikuttavat kilpailutilanne sekä jalostus-, jakelu- ja varastointikustannukset, tukku- ja vähittäisportaan markkinointikulut.\nHintoihin heijastuvat lisäksi raakaöljyn ja muiden raaka-aineiden hinta, eri öljytuotteiden maailmanmarkkinahintojen muutokset ja vuodenaikojen mukaan vaihteleva öljytuotteiden kysyntä.\nKuluttajahintoihin vaikuttaa merkittävästi myös euron kurssi suhteessa Yhdysvaltain dollariin, joka on öljykaupan valuutta.\nLähde: oljylammitys.fi", "timestamp": "2019-11-19T11:07:20Z", "url": "https://www.is.fi/taloussanomat/oma-raha/art-2000006290180.html"}