{"text": "“Tulevien tekstien yhdistävä teema on itsemurha, ei tämä tästä paljoa piristy” – Annoimme Maustetytöille filmikameran kesäksi, saimme nipun kaurismäkeläisiä kuvia | Kulttuuricocktail | yle.fi\nJaa: 329\nAnna Karjalainen (oik.) ja Maustetytöistä dokumenttia tekevä Anna Törrönen makoilevat Uusi Tampere -festivaalilla Lielahden kartanolla heinäkuussa. Kertakäyttökameralla otettu kuva Maustetyttöjen Anna Karjalaisesta. Kuva: Maustetytöt Maustetytöt\nJulkaistu 20.09.2019 - 13:15 . Päivitetty 20.09.2019 - 16:20\nMaustetytöt veti kesällä noin 40 keikkaa, eikä bändi ole julkaissut edes ensimmäistä albumiaan. KulttuuriCocktail antoi Maustetytöille kertakäyttöisen filmikameran ja pyysi heitä kuvaamaan historiallisen tiiviin kesänsä. Nämä kuvat ovat tämän jutun kuvituksena.\nSuomessa ei tiettävästi ole toista bändiä, jolla olisi ollut tällainen kesä.\nMaustetytöt ei ole julkaissut yhtään albumia – heillä oli ennen kesää kaksi singleä ja yksi S-ryhmän vaatemainokseen tehty cover-kappale.\nMutta. Heistä on ollut Helsingin Sanomien Kuukausiliitteessä kuuden sivun juttu, he arvioivat kesällä Flow-festivaalin lehdessä helsinkiläisiä hotelleja, he esiintyivät Rauman tylsyysaiheisen triennalen avajaisissa, lappeenrantalaisella hc-punk-festivaalilla ja Pori Jazzeilla.\nJuhannuksena kun laitoin mökkiradion päälle, sieltä tuli Maustetyttöjen biisi. Kun Oodi valittiin maailman parhaaksi uudeksi kirjastoksi, pihalla soitti Maustetytöt.\nMaustetytöt on nyt ainakin keikkamäärän perusteella yksi Suomen suurimmista bändeistä. Kesään on mahtunut noin 40 keikkaa ja 16 000 ajokilometriä.\nKaisa Karjalainen Wolfbeat-studiolla kesäkuussa. Maustetytöt äänittää Kaikki tiet vievät Peltolaan -levyä Kempeleessä. Kertakäyttökameralla otettu kuva Maustetyttöjen Kaisa Karjalaisesta. Kuva: Maustetytöt Maustetytöt\n“On käynyt mahtava asia. Puhelinlangat laulaa -ohjelmassa toivelauluna pyydetään kappaletta, jossa vitsaillaan suonensisäisellä käytöllä. Popmusiikki laajentaa ihmisten kokemushorisonttia!”\nMaustetyttöjä haastatellessa toivoo, että tekstin sijaan haastattelun voisi piirtää sarjakuvaksi.\nAinakin kertominen helpottuisi, kun puhekuplat voisi asetella limittäin toistensa vieritse, ylle ja alle.\nMaustetyttöjen sisarukset Anna Karjalainen ja Kaisa Karjalainen puhuvat usein puolilausein, jossa lauseen lopputulema syntyy vasta, kun sen eri näkökulmat on jumpattu vierustoverin kanssa.\n– Aluksi tuli luettua meistä kirjoitettuja juttuja. Nyt ei enää jaksa, sanoo Anna.\n– Se on ihan tietoinen valinta, jatkaa Kaisa.\n– Koska niihin kiinnittää liikaa huomiota.\n– Eikä se ole hyväksi, tulee itsetietoiseksi.\n– Ja se ehkä lisää ahdistusta.\n– Ja paineita.\n– Jos on aina katsomassa, että minkälaisia juttuja nyt on tullut, Anna päättää.\nAnna Karjalainen ja kesän ajan vuokralla ollut kiertueauto. “Välissä vaihdettiin autoa samanlaiseen, mutta eri yksilöön.” Kertakäyttökameralla otettu kuva Maustetyttöjen Anna Karjalaisesta. Kuva: Maustetytöt Maustetytöt\nNäitä juttuja on tullut paljon. Kun haastattelen Maustetyttöjä ensimmäistä kertaa kesän alussa, he ovat juuri tulleet YleX:n haastattelusta. Kun soitan uudestaan kesän lopussa, he ovat ison suomalaisen aikakauslehden studiolla kuvauksissa.\nYleisradion musiikkitoimittaja Pekka Laineen mielestä bändin suosio on poikkeuksellista. Hän puhuu Maustetyttöjen Tein kai lottorivini väärin -kappaleesta popmusiikin Troijan hevosena.\n– On käynyt mahtava asia. Puhelinlangat laulaa -ohjelmassa toivelauluna pyydetään kappaletta, jossa vitsaillaan suonensisäisellä käytöllä. Popmusiikki laajentaa ihmisten kokemushorisonttia.\nLaine selvästi iloitsee tästä.\nMaustetytöt Kooma-lavalla Oulun Qstockissa heinäkuussa. Kertakäyttökameralla otettu kuva Maustetyttöjen Anna ja Kaisa Karjalaisesta keikalla. Maustetytöt\nEi tämä tästä paljoa piristy.\nKappaleessa kertoja katselee lottolähetystä televisiosta huoneessaan ja rännittää mummon flunssalääkettä Pirkka-olutta juodessaan.\n– Ensimmäisen levyn teemaksi tuli kieltämättä päihteet, kalja ja mielialalääkkeet. Ei se oo tarkoituksenmukaista ja se on varmasti tosi puuduttavaakin. Mutta jos elämä on ollut sellaista jossain vaiheessa, niin sellaista se musiikkikin kuulostaa olevan, kappaleita sanoittava Kaisa sanoo.\nEhkä seuraavalla levyllä aiheet vaihtuvat, hän sanoo.\nMitä nämä aiheet voisivat olla?\n– Kävin tekstejä läpi mitä mulla on kirjoitettuna ja huomasin, että siellä on yksi yhdistävä teema, joka ei tuu tällä levyllä esiin. Itsemurha. Ajattelin, että ei tämä tästä paljoa piristy. Mutta ei se ainakaan sama ole kuin aiemmassa levyssä.\nKaisa Karjalainen toijalalaisen tienvarsiravintolan pihalla Kertakäyttökameralla otettu kuva Maustetyttöjen Kaisa Karjalaisesta autossa. Kuva: Maustetytöt Maustetytöt\nMaustetyttöjen maailma on surkea, mutta humoristinen ja absurdi. Maailmankuva on hyvin samanlainen kuin Leevi and the Leavingsin kappaleissa. Ehkä siksi bändin sanoituksia on vertailtu Gösta Sundqvistiin.\n– Hyvät sanoitukset luovat vahvoja mielikuvia. Tarinaa on helppo seurata ja sen näkee oman pään sisällä, Anna mainitsee.\nMyös äänimaailmaltaan Maustetytöt on lähempänä Leeviä kuin vaikkapa Eppuja, joka on ainoa bändi, jonka Kaisa Karjalainen sanoi kesän alussa haluavansa nähdä.\nLeevi oli siitä harvinainen bändi, että se käytännössä yksin uskalsi flirttailla 80-luvulla diskon ja italon kanssa, joka oli manserockin hallitsemassa Suomessa kiellettyä. Iskelmä, alkeellinen rumpukone ja kotikutoisuus kuuluvat myös Maustetytöissä.\nQstockin Koomalavan savukone. Kertakäyttökameralla otettu kuva Maustetyttöjen Anna ja Kaisa Karjalaisesta keikalla. Kuva: Maustetytöt Maustetytöt\n– YleX:llä joku kuulija kommentoi, ettei hän jaksa tällaista ranteet auki -musiikkia. Ja sitten meille on sanottu, että teette tosi tärkeää mielenterveystyötä. Ihmiset kokee musiikin eri tavalla, Anna jatkaa.\n– Molemmat ovat yhtä yllättäviä näkökulmia, Kaisa sanoo.\n– Niin ovatkin!\n– Harvoinpa sitä tulee kukaan suoraan sanomaan huonoa palautetta, enemmän tulee niitä hyviä kommentteja. Ne puhuvat varmaan sitten tuolla keskustelupalstoilla, joita ei kannattaisi itse mennä varmaan lukemaan.\nKaisa Karjalainen ja Maustetyttöjen manageri Aki Roukala Kuusamon Villifestivaaleilla elokuussa Oulangan kansallispuistossa. Maustetytöt esiintyi puuliiterissä. Kertakäyttökameralla otettu kuva Maustetyttöjen Kaisa Karjalaisesta ja manageri Aki Roukalasta Kuva: Maustetytöt Maustetytöt\nMaustetytöt tunnetaan sanoituksistaan ja Helsingin Sanomien mukaan “ynseästä elämänasenteestaan”. Ja lakonisesta huumorista.\nYleX:n haastattelussa bändi kävi esimerkiksi toimittajan kanssa tällaisen keskustelun:\n– Mikä on teidän lempimauste?\n– Onko sitä yleensä liian vähän?\n– Kyllä sitä aika usein joutuu lisäämään.\n– Anna on myös suuri sinapin fani.\nDokumentaristi Anna Törrönen on tekemässä dokumenttielokuvaa Maustetytöistä. Kertakäyttökameralla otettu kuva Maustetyttöjen keikkakesästä. Kuva: Maustetytöt Maustetytöt\nJulkisuus ei Kaisa Karjalaisen mukaan ole harkittua.\n– Meillä on tuo manageri Aki Roukala, joka miettii tuota paljonkin. Itse yritän olla parhaani mukaan suunnittelematta, Kaisa sanoo.\n– Yritän suhtautua siihen sillä tavalla, että se ei muuttaisi millään tavalla ollenkaan omaa käyttäytymistä tai elämää, Anna jatkaa.\n– Pitää ajatella, että mikä se pääasia on. Se on meidän mielestä hyvän musiikin tekeminen. Kaikki muu tulee sivutuotteena.\nMiksaaja-äänittäjä-tuottaja Pentti Amore, Maija Karjalainen ja Kaisa Karjalainen Valkeakosken työväen musiikkitapahtumassa heinäkuussa. Kertakäyttökameralla otettu kuva Maustetyttöjen Kaisa Karjalaisesta. Kuva: Maustetytöt Maustetytöt\nYleisradio julkaisi tällä viikolla musiikkivideon Maustetyttöjen Jos mulla ei ois sua, mulla ei ois mitään kappaleesta. Siinäkin lauletaan lotosta. Katso video alta:\nOnko lottovoitot iso juttu?\n– Täällä kaupungissa pitää yrittää keksiä tervehenkisiä harrastuksia. Urbaaneja asioita joista tulisi rutiineja ja jotka täyttäisivät päivää, Kaisa Karjalainen sanoo.\nTuntuuko tämä kaikki lottovoitolta?\n– Jos lottovoiton ajatus on, että voit toteuttaa unelmiasi, niin kyllä. En keksi mitään muuta, mitä tekisin mieluummin, Anna sanoo.\n– Ei sitä ainakaan rahalla saisi, Kaisa jatkaa.\nMaustetyttöjen ensimmäinen levy Kaikki tiet vievät Peltolaan julkaistaan lokakuussa, jota ennen bändin kappaleita voi kuunnella oikeastaan vain keikoilla tai Youtube-videoilla keikoista. Joillain videoilla on yli satatuhatta katsomiskertaa.\nKaisa Karjalainen puhuu puhelimeensa. Kesään kuului noin 40 keikkaa ja 16 000 ajokilometriä. Kertakäyttökameralla otettu kuva Maustetyttöjen Kaisa Karjalaisesta. Kuva: Maustetytöt Maustetytöt\nVoit kommentoida ja keskustella sisällöstä viikon ajan artikkelin julkaisusta.\nFlow Festival 2019: Maustetytöt\nrahapelit rahapelit rahapelit\nLuovaa luovuttamista omista sanoistaan.\nKenelle laulu kuuluu? Joku on asettanut sävelet sellaiseen järjestykseen, että ne luikertelevat sydämestämme sisään. Joku on tuonut siihen merkityksiä lauseillaan. Joku esittää kappaleen ja antaa sille sekä äänensä että kasvonsa. Joskus tämä joku on yksi ja sama, mutta monesti ei. Yhä useammin lauluja syntyy myös ryhmätyönä, jolloin laulun takana saattaa olla isokin joukko ihmisiä.", "timestamp": "2019-11-21T05:27:46Z", "url": "https://yle.fi/aihe/artikkeli/2019/09/20/40-keikkaa-16-000-kilometria-ei-yhtaan-levya-maustetytot-kuvasi-historiallisen?qt-tabs_under_article=2"}