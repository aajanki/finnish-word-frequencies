{"text": "Lakers huippujännittävän toisen finaalin voittaja - katso värikkäät kuvat - Koripallo - Ilta-Sanomat\nLakers huippujännittävän toisen finaalin voittaja - katso värikkäät kuvat\nLakersin tehomiehillä Paul Gasolilla (#16) ja Kobe Bryantilla (#24) oli aihetta juhlaan NBA:n toisessa finaaliottelussa. (KUVA: Getty Images)\nJulkaistu: 8.6.2009 10:02\nOrlando venytti koripallon NBA-liigan loppuottelusarjan toisen taiston jatkoajalle, mutta voiton vei Los Angeles Lakers koripistein 101-96. Lakers johtaa ottelusarjaa 2-0, kun mestaruus irtoaa neljällä voitolla.\nLakersin supertähti Kobe Bryant pussitti 29 pistettä ja kirjasi kahdeksan syöttöä. Hän sai vahvaa taustatukea Pau Gasolilta ja Lamar Odomilta. Gasol heitti 24 pistettä ja Odom 19.\nOttelusarjan avaus päättyi Lakersin 100-75-voittoon. Täpötäydessä Staples Centerissä Los Angelesissa pelatussa toisessa ottelussa Orlando ei taipunut yhtä helposti. Ottelun alussa kumpikin joukkue puolusti tiukasti. Avausneljänneksen (15-15) jälkeen Lakers sai hyökkäyspelinsä kulkemaan ja johti taistoa ottelun ensimmäisen puoliskon jälkeen 40-35.\n- Se oli vähän kuin kaksi raskaansarjan nyrkkeilijää, jotka ovat kohdanneet toisensa ennenkin. Ensimmäisessä, toisessa ja kolmannessa erässä haetaan vielä tuntumaa toiseen, Lakersin valmentaja Phil Jackson kuvasi kamppailun varovaista alkua.\nOrlandon peli parani ottelun vanhetessa, ja ryhmällä oli mahdollisuus sinetöidä voitto vain sekunteja ennen varsinaisen peliajan päättymistä. Courtney Leen korintekoyritys ei kuitenkaan tuottanut tulosta.\nOrlandon paras pistemies oli 34 pistettä tehnyt Rashard Lewis. Hyvässä vireessä oli myös 22 pistettä pussittanut Hedo Turkoglu. Orlando onnistui hyvin ennen muuta kolmen pisteen heitoissa.\n- Se näytti pitävän heidät pelissä mukana, Jackson tuumi Orlandon kolmen pisteen osumista.\nOrlandon puolustus piti nyt Bryantin paremmin aisoissa kuin sarjan ensimmäisessä ottelussa, jossa hän heitti hulppeat 40 pistettä.\n- Minusta Kobe ei pelannut erikoisen hyvin, ei ainakaan hänen omilla mittapuillaan arvioituna, Jackson totesi.\nOrlandon valmentaja Stan Van Gundy näki tappion syyksi ongelmat hyökkäyspelissä.\n- Joukkue taisteli kovaa, mutta ei vaan kyetty luomaan tarpeeksi ratkaisupaikkoja.Sarjan kolmas ottelu pelataan keskiviikon vastaisena yönä Suomen aikaa Orlandossa.\nKorinalustalla tiukkaa vääntöä finaaliottelulle ominaiseen tapaan. (KUVA: Getty Images)\nTaasko me hävitään? Kuvassa Jameer Nelson. (KUVA: Getty Images)\nKobe Bryant (oik.) punnertaa vaikka väkisin korin. (KUVA: Getty Images)\nHedo Turkoglu (vas.) oli hyvässä heittovireessä. Lamar Odom ei ehdi estää Turkoglun hyppyheittoa. (KUVA: Getty Images)\nOrlandon Rashard Lewis oli ottelun paras pistemies. Tässä hän on korkeimmalla kolmen Lakersin pelaajan estelyistä huolimatta. (KUVA: Getty Images)\nLakersin cheerleaderit. (KUVA: Getty Images)", "timestamp": "2017-09-26T02:30:07Z", "url": "http://www.is.fi/koripallo/art-2000000184782.html"}