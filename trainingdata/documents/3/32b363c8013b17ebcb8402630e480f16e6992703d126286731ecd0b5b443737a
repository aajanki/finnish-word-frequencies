{"text": "Perheen juhannussuunnitelmien tyly käänne - mökkihuijari vei rahat, hävisi savuna ilmaan\nTorstai 23.6.2016 klo 06.15\nHelsinkiläisen perheen piti mennä viettämään juhannusta Naantalissa sijaitsevalle mökille. Toisin kuitenkin kävi.\nTällainen oli huijaukseksi osoittanut ilmoitus. (KUVAKAAPPAUS TORI.FI-SIVUSTOLTA)\nKuluttajaliiton lakimies varoittaa mökkihuijauksista: \"Itse en ikinä maksaisi etukäteen\"\nHelsinkiläinen Linnea Brück luuli vuokranneensa juhannukseksi Naantalista kotoisan mökin perheelleen, johon kuuluu hänen miehensä lisäksi kaksi lasta. Juhannuksen viettoon lounaisrannikolle piti lähteä mukaan myös heidän ystäväperheensä lapsineen.\nSopiva mökki löytyi netistä, Tori.fi-sivustolta, jossa ilmoitettiin vuokrattavasta rantamökistä Naantalin Livonsaaressa. Brück otti viime viikon alussa ilmoittajaan yhteyttä sähköpostitse ja pian vuokraamisesta päästiinkin sopuun. Hinnaksi sovittiin 420 euroa.\nOutoa oli, että ilmoituksessa ei erikseen mainittu, miltä ajalta kyseinen vuokrasumma peritään. Erikoista oli myös se, että ilmoituksen mukaan mökin sesonkivuokra on 500 euroa, ja juhannuksen jos minkä luulisi olevan sesonkiaikaa.\n- Sovimme, että olemme mökillä torstaista sunnuntaihin 420 euron hintaan. Hän vastasi viesteihin hyvin lyhyesti. Se herätti minussa jossain vaiheessa epäilyksiä. Hänen antamansa tiedot mökin sijainnistakin olivat epätarkkoja, Brück sanoo.\nRahat menivät\nBrück halusi kuitenkin saada mökin juhannukseksi mahdollisimman nopeasti, joten hän päätti epäilyksistä huolimatta maksaa kyseisen summan ilmoittajan antamaan tilinumeroon. Maksusuorituksen hän teki viime viikon torstaina.\nTämän jälkeen Brück oletti saavansa mökin tarkemman osoitteen ja vuokraajan yhteystiedot, kuten puhelinnumeron. Ilmoittaja kuitenkin vajosi maan alle.\n- Hän pyysi lähettämään kuitin, kun olen suorittanut maksun, ja toivotti tervetulleeksi. Viikonloppuna laitoin hänelle sähköpostia, mutta siihen ei vastattu.\nBrückin mies tavoitti numeropalvelun kautta Naantalista henkilön, jolla on sama sukunimi kuin ilmoituksen henkilöllä.\n- Hän sanoi, että tämä oli jo toinen kerta, kun hänelle soitetaan samasta asiasta. Joku muukin oli mennyt samaan halpaan. Hänellä itsellään ei ole mitään tekemistä tämän asian kanssa.\nVuokramökki paljastui huijaukseksi. (PEKKA TURTIAINEN)\nNaapuri pelasti\nBrückin mies teki asiasta rikosilmoituksen. Myös Tori.fi on saanut tiedon tapahtuneesta.\n- Tuntuu pahalta, että joku voi tehdä näin, varsinkin kun tietää, että olimme tulossa mökille lasten kanssa, Brück harmittelee.\nVaikka huijaus harmittaakin, saivat perheen juhannussuunnitelmat iloisen käänteen.\n- Kerroimme naapurillemme tästä asiasta, ja hän päätti antaa mökkinsä käyttöömme juhannukseksi, kiitollinen Brück sanoo.\nKuluttajaliitto varoittaa\nLomakaudenalku on myös mökkihuijareiden sesonki. Kuluttajaliiton johtava lakimies Tuula Sario varoittaakin lankeamasta hyväuskoiseen ansaan ja kehottaa varmistamaan, että mökki on todella olemassa.\n-Juuri Twitterissä varoittelin tästä. Ongelmia on niin paljon, ja suomalaiset ovat niin äärettömän sinisilmäisiä, hän sanoo.\nParas keino välttyä suurelta rahanmenetykseltä on maksaa ensin varausmaksu, ja vasta kun on päässyt mökille ja havainnut sen sopimuksen mukaiseksi, loput vuokrasta, Sario neuvoo.\nNäin tarkistat kohteen netistä\nAlkuvuodesta uutisoimme tapauksesta, jossa huijari kauppasi mökkiä jota ei ollut olemassakaan. Moni haksahti Tori.fi:ssä olleeseen ilmoitukseen, jossa kaupattiin Levillä ollutta mökkiä vuokralle. Ilmoituksessa olleet kuvat olivat peräisin Ruotsin Åresta.\nKuinka sitten välttyä huijaukselta? Yksi helppo tapa epäilyttävissä tapauksissa on käyttää Googlen käänteistä kuvahakua. Sen avulla voidaan tutkia missä muualla netissä kuvaa on käytetty.\nOhjeet kuvahaun käyttöön löydät videolta.\n17. Jalankulkija kuoli jäätyään linja-auton alle 9-tiellä Tampereella\n18. Ruotsalainen kiekkopomo esitti vaarallista sääntöuudistusta - huippuvahdilta täystyrmäys: \"Idioottimainen ehdotus\"\n49. Ammattinyrkkeilijä Niklas Räsäsen vastustajan historia hämmentää: \"Aika kummallisia tuloksia suuntaan ja toiseen\"\n23. Poliisi täsmentää uhrilukuja: Turun iskussa kuoli kaksi, kahdeksan loukkaantui\n38. 12 000 euroa maksava ökyseksilelu on päällystetty lehtikullalla - \"Aina löytyy ihmisiä, jotka haluavat spesiaalimpaa\"", "timestamp": "2017-08-19T06:31:40Z", "url": "http://www.iltalehti.fi/uutiset/2016062221774147_uu.shtml"}