{"text": "Huijareita liikkuu taas | Lauttakylä\nHuijareita liikkuu taas\n15.03.2017 Marja-Liisa Hakanen\nYmpäri Suomea on tänä talvena kiertänyt kauppiaita, jotka ovat tarjonneet omako-tiasujille savupiipun ”ilmaista kuntotarkastusta”. Tarkastuksen jälkeen he ovat tarjonneet kallista korjausurakkaa ja saattaneet jopa todeta, että ellei hormia korjata, se täytyy laittaa käyttökieltoon.\nPelastusviranomaiset ovat Huittisissakin varoitelleet näistä hormitarkastajista ja -korjaajista, joilla ei ole mitään tekemistä viranomaisten kanssa.\nNyt Huittisissa on kaupattu varsinkin iäkkäille ihmisille lämmitys- ja vesijohto-remontteja sekä samalla rahoitussopimuksia jopa kymmenen vuoden laina-ajalla. Tarjous on ollut voimassa vain myyjän käynnin ajan ja remontin on luvattu alkavan parin viikon sisälle.\nNämä ns. tarjoukset ovat olleet hyvin kalliita. Joku on jo ehtinyt allekirjoittaa yli 10 000 euron rahoitussopimuksen ennen kuin omaiset ehtivät hätiin. Tarjouksiin, jotka ovat voimassa vain ”tällä istumalla”, ei pidä suostua.\nTämänkaltaiset huijaukset näyttävät koko ajan yleistyvän. Yksin asuvien ikäih-misten on syytä olla tarkkana eikä kirjoittaa nimeään mihinkään. Parasta on, ettei päästä tuntemattomia kauppiaita lainkaan sisään.\nMyös omaisten on hyvä varoittaa lähipiiriinsä kuuluvia vanhuksia kiertelevistä huijareista. Kaikilla ei kuitenkaan ole omaisia, jotka pitäisivät iäkkään ihmisen puolia, joten naapurit ja vanhusten luona käyvät kotipalvelun työntekijät voivat tehdä palveluksen ja ottaa asian puheeksi.\nPahimmassa tapauksessa joku tulee huijatuksi, menettää paljon rahaa ja joutuu taloudelliseen ahdinkoon saamatta vastineeksi mitään.", "timestamp": "2019-04-20T13:04:12Z", "url": "https://www.lauttakyla.fi/p%C3%A4%C3%A4kirjoitus/150317/huijareita-liikkuu-taas"}