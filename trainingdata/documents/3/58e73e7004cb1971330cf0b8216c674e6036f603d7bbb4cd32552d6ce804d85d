{"text": "Immi (Ingeborg)Hellén\nImmi Hellén oli kanttoriperheen tytär. Hän kävi Tampereen ruotsinkielistä tyttökoulua ja valmistui Jyväskylän seminaarista vuonna 1884. Hän toimi opettajana sekä Vaasassa että Helsingissä. Immi Hellén teki opintomatkoja Tanskaan, Norjaan, Saksaan, Sveitsiin, Englantiin, Hollantiin, Belgiaan, Ranskaan, Unkariin, Italiaan ja useita kertoja Ruotsiin. Hän oli aktiivinen raittiusaatteen ja eläinsuojelun puolestapuhuja.\nHellén oli ensimmäisiä suomenkielellä kirjoittavia lastenrunoilijoita. Hänen ensimmäiset runonsa julkaistiin vuonna 1880 Julius Krohnin toimittamassa Pääskynen -lehdessä. Suurin osa Hellénin runoista julkaistiin lastenlehdissä ja nuorisolehdissä. Hän kirjoittikin ainakin yli tuhat runoa. Lastenlehdillä oli merkittävä rooli 1800- ja 1900- lukujen vaihteen kulttuurissa.\nImmi Hellén oli Valistuksen Lastenlehden ja Koiton toimittaja sekä yksi Alakansakoulun lukemiston toimittajista. Hän julkaisi Lasten runoja I Kodin ja koulun varalle (1898) ja Lasten runokirjan (1930). Postuumina ilmestyi Runoja (1951). Immi Hellén kirjoitti myös kaksi tyttökirjaa: Aunen (1896) ja Eeva Aarnion (1901). Häneltä on ilmestynyt myös kristillisaiheinen näytelmä Luvattu maa, joka esitettiin Kansallisteatterissa Ida Aalberg pääosassa. Kristillinen vakaumus näkyy myös Hellénin runoissa. Hellénin runoista on myöhemmin koottu Lapsuuden lauluja -kirja (1991) ja Punaposki Kultasuu -kirja (2000).\nLähteet: Jyväskylän seminaari 1863 - 1937, Kotimaisia nuorten klassikoita 1, toim. Ismo Loivamaa.", "timestamp": "2019-02-18T00:16:05Z", "url": "https://www.jyu.fi/tdk/museo/naisoppilaat/immihellen.htm"}