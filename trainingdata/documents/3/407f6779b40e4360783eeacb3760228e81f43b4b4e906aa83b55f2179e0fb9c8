{"text": "Ypäjän arvonimet jaettiin – he ovat vuoden 2018 Kerttu ja Perttu – Forssan Lehti\nYpäjän arvonimet jaettiin – he ovat vuoden 2018 Kerttu ja Perttu\nTämän vuoden Kerttu ja Perttu ovat opettamisen ja historian pioneereja.\nKunnanjohtaja Sam Vuorinen onnitteli lämpimästi Vuoden 2018 Perttua Viljo Rasilaa. Vasemmalla Ypäjän Kotiseutuyhdistyksen sihteeri Pekka Moisander, Vuorisen vieressä yhdistyksen puheenjohtaja Maurits Hietamäki.\nYpäjän Kotiseutuyhdistys halusi jälleen tänä vuonna muistaa Ypäjällä vaikuttaneita henkilöitä. Lauantaina Ypäjän Yössä julkistettiin vuoden 2018 Kerttu ja Perttu. Tapahtuma oli osa Pertun päivien ohjelmaa\n– Tämän vuoden Kerttu ja Perttu löytyivät Ypäjän ulkopuolelta. Kerttu on ypäjäläisten tuttu yli 40 vuoden ajalta, Perttu on syntyperäinen ypäjäläinen, ollut jo pitkään Tampereen suunnalla, mutta yhteydet Ypäjään ovat säilyneet, kertoi Ypäjän Kotiseutuyhdistyksen sihteeri Pekka Moisander.\nVuoden 2018 Kerttu on opettaja Liisa Ahti, joka saapui puolisonsa kanssa Ypäjälle vuonna 1972. Ahti toimi ammatissaan lähes 40 vuotta kahta sukupolvea opettaen. Uransa hän aloitti Ypäjällä yläasteella, nykyisellä Kartanon koululla, ja opetti historiaa, yhteiskuntaoppia, äidinkieltä, uskontoa ja elämänkatsomustietoa.\nAhdille läheinen asia on ollut myös kulttuuri ja hän on kirjoittanut Forssan Lehteen muun muassa kansanperinteeseen liittyvistä aiheista. Eläkkeelle jäätyään Ahti muutti puolisonsa kanssa Forssaan ja asuu siellä edelleen.\nVuoden 2018 Pertuksi valittiin Ypäjällä syntynyt Viljo Rasila, Tampereen yliopiston pitkäaikainen Suomen historian professori ja yliopiston vararehtori. Omien sanojensa mukaan Rasila on koulutuksenaan käynyt kansakoulun, kengityskoulun ja rippikoulun. Tunnetaanpa hänet Ypäjän hiihtomestarinakin vuodelta 1948.\nRasila on myös ensimmäinen Yhteiskunnallisesta korkeakoulusta Tampereella väitellyt tohtori. Hänen väitöskirjansa vuodelta 1961 käsitteli Suomen torppariliikettä lähinnä Ypäjän ja Jokiläänin alueella. Rasila on kirjoittanut lukuisia kirjoja, joihin kuuluvat mm. Suomen maatalouden historia ja Suomen valtion ensi hetkistä kertova opus Suomi 1918. Suomen Tiedeakatemia palkitsi hänet ensimmäisellä Eino Jutikkalan historiapalkinnolla vuonna 2007.\nMoisanderin mukaan tämän vuoden Kerttua ja Perttua valitessa tuli useampia nimiä esille, mutta valinnat olivat täysin yksimieliset.\n– Liisa Ahti on täällä tunnettu henkilö, joka teki elämänuransa koulussa ja kulttuurin puolella.\n– Viljo on siinä mielessä nyky-ypäjäläisille hieman tuntemattomampi, että hän on ollut hyvin kauan täältä poissa, mutta on valtakunnallisesti hyvin arvostettu Suomen historian professori. Kirjoissaan hän on tuonut paljon esille Ypäjää, joka oli aikoinaan Suomen suurimpia torpparialueita.\nYpäjän Kerttua ja Perttua ryhdyttiin valitsemaan, kun vuonna 1998 Ypäjän Kotiseutuyhdistyksessä heräsi ajatus, että sellaiset arvonimet jaettaisiin vuosittain ansioituneille kotiseutuihmisille.\n– Ypäjä oli ennen Tammelan alainen Perttulan kappelikunta. Perimätiedon mukaan Perttu olisi ollut ensimmäinen alueelle tullut asukas, Moisander kertoo. Toisen tiedon mukaan sata vuotta vanhassa runossa kerrotaan, että Kerttu ja Perttu olivat Ypäjän ensimmäiset asukkaat.\n– Valinnassa oli viiden vuoden pysähdys, jolloin Kerttua ja Perttua ei valittu, mutta viime vuonna Suomi 100 -juhlassa heidät valittiin taas uudestaan. Tarkoitus on jatkaa niin. FL\nAsiasanatkerttu ja perttu liisa ahti pertunkulman päivät viljo rasila ypäjän kotiseutuyhdistys", "timestamp": "2020-07-05T04:14:58Z", "url": "https://www.forssanlehti.fi/lounais-hame/ypajan-arvonimet-jaettiin-he-ovat-vuoden-2018-kerttu-ja-perttu-63253"}