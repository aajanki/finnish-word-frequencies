{"text": "Pro: Parker Hannifinin väki marssinut ulos Forssassa - STTK\nLiittojen tiedotteet\t25.10.2013\nPro: Parker Hannifinin väki marssinut ulos Forssassa\nUlosmarssin syynä on yrityksen suunnitelmat tuotannon ulkoistamiseksi ja tuotannon toimihenkilöiden ja työntekijöiden irtisanomiseksi.\nForssassa toimivan Parker Hannifinin tehtaan henkilöstö on marssinut ulos työpaikaltaan. Ulosmarssi on vastalause työnantajan suunnitelmille ulkoistaa tehtaan tuotanto sekä irtisanoa tuotannon henkilöstö. Henkilöstö palaa töihin ensi tiistaina 29. lokakuuta.\nTällä hetkellä noin sata henkeä työllistävässä yrityksessä on irtisanomisuhan alla 17 toimihenkilöä ja 54 työntekijää. Forssaan olisi jäämässä 25 työpaikkaa myyntiin, markkinointiin, tuotekehitykseen ja asiakaspalveluun.\nToimihenkilöiden luottamusmiehen Anne Juvosen mukaan käynnissä olevat yt-neuvottelut ovat pysähdyksissä, sillä työnantajalta puuttuu aito halu neuvotella. Tilannetta on myös vaikeuttanut työnantajan yritykset salata käsiteltäviä asioita henkilöstöltä, henkilöstön edustajien asiaton kohtelu ja työntekijöiden pelottelu.\nParker Hannifinin tehdas valmistaa Forssassa räätälöityä ajoneuvoelektroniikkaa.\ntiedotteet 13.2.2020\nAmmattiliitto Pro hyväksyi energia-alan toimihenkilöiden sovintoesityksen", "timestamp": "2020-06-03T10:51:46Z", "url": "https://www.sttk.fi/2013/10/25/pro-parker-hannifinin-vaki-marssinut-ulos-forssassa/"}