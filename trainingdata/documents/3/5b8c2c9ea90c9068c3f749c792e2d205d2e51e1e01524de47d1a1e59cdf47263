{"text": "Joulukuun viides- maailman hienoin joulukalenteri - kehukalenteri - Jennin\nJulkaistu 5.12.2017 kirjoittanut Jenni Virta\nJoulukuun viides- maailman hienoin joulukalenteri – kehukalenteri\nOtsikossa lukee rehvakkaasti, että maailman hienoin joulukalenteri. Ja toden totta sellaisesta aion nyt kertoa. Hyvällä omallatunnolla, kun kalenteri ei ole millään muotoa itseni keksimä. Ainoastaan ihailema. Nimittäin Aarren luokan joulukalenteri on sellainen johon jokaisen lapsen perhe teki omasta lapsesta kehukirjeen. Kivoja muistoja, hyviä tekoja, kannustusta. Mitä muuta pieni ekaluokkalainen voisikaan tarvita? Jokaisella on aivan varmasti nurkat täynnä rihkamaa, mutta kehuja niitä ei voi olla koskaan liikaa.\nKehusanojen lisäksi liitimme kirjeeseen muutaman valokuvan. Lisäksi kirjoitimme kirjeen keltaiselle paperille, koska keltainen on aina ollut Aarren lempiväri. Nyt suurella jännityksellä odotamme aamua jolloin on se hetki jolloin on Aarren vuoro avata luokan joulukalenteri ja lukea kehukirje kaikille muille.\nJos saisin toivoa jotain jokaiselle lapselle tänä jouluna niin toivoisin varmasti juuri kehusanoja. Läsnäoloa. Arkisia puuhia. Läheisyyttä. Ja tietenkin rakkautta.\nHuominen itsenäisyyspäivä on varmasti herättänyt paljon keskustelua muissakin perheissä kuin meidän perheessä. Sanat sota, sotiminen, voitto ja tappio ovat vilahdelleet jutuissa siellä ja täällä. Tänään meidän poikien kouluissa kummassakin, kuten varmasti todella monissa muissakin kouluissa, juhlistettiin Suomen 100v. itsenäisyyttä.\nTänä aamuna meidän perheessä pukeutui siniseen samettiseen pukuun erittäin jännittynyt 7-vuotias. Aarren luokasta oli valittu kaksi lippuairueeseen ja Aarre oli kuin olikin toinen heistä.\nJännityksestä huolimatta Aarre suoriutui tehtävästä oikein hyvin. Opettajan Wilma-viesti iltapäivällä kruunasi tapahtuman. Muutamalla kehusanalla, kuinka paljon niillä onkaan merkitystä.\nKun Onni syntyi päätin, että oma kasvatustyylini perustuu juurikin kehumiseen. Ei aiheettomaan hehkutukseen vaan ihan oikeista hyvistä asioista sanomiseen. Vuosien saatossa toki olen useasti lipsunut tuosta periaatteesta, mutta siinä sivussa se on kaikki vuodet kulkenut rinnalla. Tämä kehukalenteri varmisti jälleen tuntemuksiani asiasta. Juuri kehuminen on se jolla aion saada omalta osaltani nämä lapset kasvatettua kohti aikuisuutta. Mitä mieltä te muut olette kehumisesta ja kehukalentereista?\nOnnellista huomista itsenäisyyspäivää teille kaikille.\nEdellinen artikkeliEdellinen Joulukuun neljäs – tämän joulun kranssit\nSeuraava artikkeliSeuraava Joulukuun kuudes – Todellinen mekkojen päivä niin Linnassa kuin meillä kotona", "timestamp": "2017-12-14T02:11:48Z", "url": "http://jennin.fi/2017/12/joulukuun-viides-maailman-hienoin-joulukalenteri-kehukalenteri/"}