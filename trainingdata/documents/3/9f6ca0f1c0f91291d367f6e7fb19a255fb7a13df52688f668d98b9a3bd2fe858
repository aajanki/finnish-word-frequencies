{"text": "﻿ Nukutuskello nuorten kriitikkojen silmin - Sanoja\nNukutuskello nuorten kriitikkojen silmin\n6 – 8-vuotiaiden sanataidekerho osallistui Oulun kansainvälisille lasten- ja nuortenelokuvien festivaalille viettämällä elokuvailtaa Valvesalissa Onnelin, Annelin ja nukutuskellon parissa. Osa kerholaisista oli nähnyt elokuvan jo entuudestaan, joten pohdimme yhdessä sitä, miten tutunkin elokuvan voi aina katsoa uusin silmin ja löytää siitä joka kerta jotain yllättävää. Valmistauduimme elokuvailtaan myös keksimällä itsellemme elokuvateemaiset kriitikkonimet, jotka antoivat kokemukselle asiaankuuluvaa nostetta ja rintaan mukavasti kihelmöivää röyhyä.\nLapset jaksoivat seurata kiireettömästi etenevää elokuvaa tarkoin silmin koko viisivarttisen ajan, vaikka henkilöt ja tietyt tarinan yksityiskohdat tuntuivatkin hymisyttelevän lähinnä joitakin aikuisia. Tämä sai ohjaajissakin hereille mietteitä siitä, miten ihmiskuva ja käsitys hauskasta muuttuu sukupolvesta toiseen. Jos henkilössä ei ole lasten mielestä mitään naurettavaa, he eivät naura. Tämä on joka kerta yhtä sykähdyttävää huomata.\nKeskellä marraskuun mustaa ja märkää pääkalloilmaa oli kuitenkin rentouttavaa antaa rauhallisen maaseutuidyllin silitellä näköaistia. Saimme jännittää myös ainakin hiukan sitä, pääseekö Puustinen-possu pakenemaan tiensuoristaja Oskari Oikotieltä takaisin lasten luokse, ja miten käy Vekotiitus-keksijäsedän maatilalle. Niin ikään elokuvan tärkein apparaatti, nukutuskello, sai mielikuvituksen liikkeelle: Kriitikonalku Parrasvalo arvioi, että hän voisi nukutuskellon avulla kaikkein mieluimmin mennä nimenomaan possu Puustisen uneen tutkimaan, mitä kaikkea siellä voisi olla. Nuori kriitikko Valovoima puolestaan pohti, että hänen unihuoneestaan voisi löytyä ainakin dinosauruksia.\nUniasioita pyöritellään elokuvan käynnistämänä kerhossamme varmasti pitkään, sillä se on kaikille ihmislapsille yhteinen ja yhtä salaperäinen juttu, tarinoiden ja kuvien ehtymätön taikalähde.\nNäihin unikuviin, näihin mietteisiin!\nMaija, Erik, Noel, Lotta, Oiva, Marianna, Linnea, Max, Theo sekä Riika ja Inka\n6–8-vuotiaiden sanataidekerho\nSuomi 2018 78 min\n21.11.2019 – Valokeila / Anneli ja nukutuskello / elokuvakritiikki / Onneli / Oulun kansainvälinen lasten ja nuortenelokuvien festivaali / sanataidekoulu", "timestamp": "2020-05-26T21:15:47Z", "url": "http://www.sanataidesanoja.fi/?p=1584&utm_source=rss&utm_medium=rss&utm_campaign=nukutuskello-nuorten-kriitikkojen-silmin"}