{"text": "Kukkia tuhkakupissa? – Piha-alueiden viihtyisyyttä voi nostaa edullisesti harkituilla täsmäiskuilla | Kiinteistölehti\nKukkia tuhkakupissa? – Piha-alueiden viihtyisyyttä voi nostaa edullisesti harkituilla täsmäiskuilla\nTaloyhtiöiden piha-alueilla on tutkitusti iso merkitys asumisviihtyvyyteen. Opiskelija-asuntojen pihapiiriä parannetaan kalliin piharemontin sijaan luovilla ratkaisuilla: sisäänkäyntiä piristävä kukkaistutus syntyi vanhaan tuhkakuppiin.\nYhteisen pihapiirin viihtyisyyden parantaminen ei aina vaadi pitkäkestoista ja hintavaa piharemonttia.\n”Pihan viihtyisyyttä voi parantaa myös pienillä teoilla. Tällöin kannattaa keskittyä paikkoihin, joissa ihmiset liikkuvat eniten. Esimerkiksi sisäänkäynnit ovat viihtyisyyden kannalta tärkeitä paikkoja”, vinkkaa Helsingin opiskelija-asuntosäätiö Hoasin kiinteistöpalvelupäällikkö Satu Kivipuro.\nHoasilla piha-alueiden sisäänkäyntejä piristetään tänä keväänä täsmäistutuksilla. Helsingin Kivikossa sijaitsevien opiskelija-asuntojen pihalla asukkaita tervehtivät halkaisijaltaan yli metrin levyiset värikkäät ruukut, joihin on istutettu kaartuvia riippapihlajia ja kesäkukkia.\nViihtyisyyttä voidaan parantaa myös luovilla, olemassa olevasta ympäristöstä kumpuavilla ratkaisuilla.\n”Meillä on vanhoja kiinteistöjä, joiden sisäänkäyntien luona on betonisia tuhkakuppeja. Keksimme, että niistä saa erinomaisia istutusastioita! Valmiin ympäristön hyödyntäminen on paitsi kustannustehokasta, myös ekologista”, Kivipuro sanoo.\nViljelylaatikot ja hyötykasvien sato ovat kaikkien asukkaiden käytettävissä\nHoas on toteuttanut nyt vuoden ajan kiinteistöissään kevyitä viihtyvyyskorjauksia. Niiden ajatuksena on kunnostaa nopeasti kohteita, jotka eivät vielä ole laajan perusparannuksen tarpeessa. Kunnostuksesta ei aiheudu haittaa asukkaille.\n”Halusimme tuoda saman konseptin myös talojen ulkopuolelle ja parantaa viihtyisyyttä pihoilla, joihin ei vielä ole suunnitteilla isompaa kunnostusta”, Kivipuro kertoo.\nPiha-alueista rakennetaan olohuoneita, joissa on mukava viettää aikaa. Pihoille tuodaan muun muassa viljelyyn sopivia laatikoita, jotka ovat asukkaiden vapaasti käytettävissä. Istutettavien kasvien joukosta löytyy myös hyötykasveja: hedelmäpuita, marjapensaita ja mansikoita.\n”Pihoille istutetut hyötykasvit merkitään siten, että asukkaat tietävät, mitä on turvallista poimia ja syödä”, Kivipuro sanoo.\nPiha-alueiden viihtyvyyskorjauksia tehdään kevään aikana yhteensä noin kymmenessä Hoasin kiinteistössä.", "timestamp": "2020-02-20T16:31:10Z", "url": "https://www.kiinteistolehti.fi/kukkia-tuhkakupissa-piha-alueiden-viihtyisyytta-voi-nostaa-edullisesti-harkituilla-tasmaiskuilla/"}