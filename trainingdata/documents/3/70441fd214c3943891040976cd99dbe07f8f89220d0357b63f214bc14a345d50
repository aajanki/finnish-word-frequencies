{"text": "Savinaisella juhlapeli, Joensuu palaa kokoonpanoon | Jokerit.com\nSavinaisella juhlapeli, Joensuu palaa kokoonpanoon\nJokerit kohtaa torstain vierasottelussaan Avtomobilist Jekaterinburgin klo 16.00 Suomen aikaa. Veli-Matti Savinaiselle kamppailu on 200:s KHL:n runkosarjassa.\nKaksi osumaa tiistaina Traktorin verkkoon iskenyt ja Jokereille 3-2-voiton varmistanut Savinainen on edustanut KHL:ssä aiemmin Jugra Hanti-Mansijskia, Torpedo Nizhni Novgorodia ja Kunlun Red Staria. Hän on pelaamissaan otteluissa tehnyt 42+37=79 pistettä. Tämän kauden tehot 9+11=20 ovat hyökkääjälle yhden kauden paras noteeraus KHL:ssä.\nJesse Joensuu palaa Jokereiden kokoonpanoon kahden ottelun pelikiellon jälkeen. Hän ottaa paikkansa tutussa vitjassa Peter Reginin ja Brian O’Neillin rinnalla. Steve Moses siirtyy kakkosen laidalle, josta sivuun jää Nicklas Jensen. Tanskalainen ei pelaa loukkaantumisen vuoksi ja hänen tilaansa seurataan päivä kerrallaan.\nJensenin ohella loukkaantuneiden listalla ovat edelleen myös Alex Grant, Henri Ikonen ja Oliver Lauridsen. Sairastumisen vuoksi Jekaterinburgiin ei matkustanut Eemeli Räsänen ja Aleksi Halme palasi tiistain kamppailun jälkeen Kiekko-Vantaan riveihin.\nJanis Kalnins jatkaa Jokereiden maalilla. Traktor-voitto oli latvialaiselle jo kauden 32:s, jolla hän on KHL:n ykkönen. Jokereiden yhden kauden voittoennätys on 34 Tim Thomasin nimissä kaudelta 2004-05. Kalnins on noussut listalla jo kolmanneksi. Toisena on Ari Sulander 33 voitolla kaudelta 1994-95.\nJokerit on läntisessä konferenssissa kolmantena neljä pistettä toisena olevaa ja Bobrov-divisioonaa johtavaa SKA Pietaria perässä. Pahin kiistakumppani pelaa tänään Torpedon vieraana. Jokereiden perässä kahden pisteen päässä oleva Dynamo Moskova taas ei pelaa tänään.\nTorstain vastustaja Avtomobilist on idässä neljäntenä ja hävinnyt kaksi viimeisintä otteluaan. Etenkin joukkueen hyökkäys on todella nimivahva, sillä ratkaisuvoimaa tuovat Pavel Datsjuk, Nigel Dawes, Brooks Macek, Peter Holland, Dan Sexton sekä viime kaudella Jokereissa pelannut Geoff Platt.\nPeräpäässä huolta on aiheuttanut ykkösvahti Jakub Kovarin loukkaantuminen, sillä hän ei ole pelannut 25.1. jälkeen. Torjuntavastuun on viime peleissä saanut vasta 19-vuotias Vladimir Galkin, joka on tolppien välissä myös tämän päivän kamppailussa.\nJokerit ja Avtomobilist kohtasivat syyskuun lopussa Helsingissä ja tuolloin kotijoukkue otti 4-2-voiton. Viktor Lööv, Teemu Eronen, Joensuu ja Ikonen onnistuivat tuolloin maalinteossa. Kalnins torjui 24 kertaa. Kuuden KHL-kauden aikana keskinäisissä peleissä voitot ovat menneet tasan 5-5.\nAvtomobilistin kokoonpano:\n9 Nigel Dawes – 17 Brooks Macek – 15 Anatoli Golishev\n16 Geoff Platt – 22 Peter Holland – 11 Dan Sexton\n18 Georgi Belusov – 13 Pavel Datsjuk – 31 Stepan Hripunov\n61 Jevgeni Mozer – 42 Aleksand Kutsherjavenko – 58 Andrei Obidin\n56 Ilja Ovtshinnikov\n67 Jefim Gurkin – 93 Aleksei Vasilevski\n5 Maksim Berezin – 88 Nikita Trjamkin\n1 Vladimir Galkin (80 Leonid Fomin)", "timestamp": "2020-04-10T18:18:01Z", "url": "https://www.jokerit.com/savinaisella-juhlapeli-joensuu-palaa-kokoonpanoon"}