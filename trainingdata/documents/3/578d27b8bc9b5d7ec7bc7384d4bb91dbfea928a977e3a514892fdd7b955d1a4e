{"text": "Johanna Sinisalo: Enkelten verta - Lukukeskus\nJohanna Sinisalon kädenjäljestä ei voi erehtyä. Kuten pitkälti jokaisessa romaanissaan, myös uusimmassaan, Enkelten verta, käsitellään ajankohtaisia aiheita, kuitenkaan konttaamatta sieltä, mistä aita on matalin. Tapahtumien ympäristönä on meidän oma, käsiin hajoava, maailmamme. Mehiläiset ovat kadonneet. Atlantin toisella puolen eletään jo maailmanloppua.\nSinisalo ei päästä lukijaansa helpolla. Päähenkilö, mehiläishoitaja Orvo, ei ole kirjallisuuden kaikkien aikojen valovoimaisin persoona. Orvo on väritön, parhaiten mehiläistensä seurassa viihtyvä keski-ikäinen mies, joka haluaa pitää elämänsä yksinkertaisena. Kuitenkin juuri Orvo on se ankkuri, joka tekee tarinasta niin kammottavan realistisen. Orvo tuo lukijan iholle maailman, jota kukaan ei haluaisi omakseen. Maailman, jonka ovella me jo seisomme.\nKirja on täynnä polkuja, joita ei ole kirjoitettu aukeamaan kerralla. Yksi poluista kulkee Orvon ainoan pojan, Eeron, blogiin. Eero on eläinaktivisti, ja kirjan tarinaan on lomitettu blogikirjoitusten kiihkomielinen, äärimmäisyyksiä kohti etenevä maailmankuva. Tarina kuitenkin jo itsessään osoittaa, ettei Eeron näkökulmaa ole tarkoitettukaan kiistattomaksi totuudeksi. Ainoa mihin kirja lukijansa pakottaa, on ajattelemaan.\nEnkelten verta ei ole vain tarina eläinten oikeuksista tai nuoresta miehestä, joka on valmis mihin tahansa niitä puolustaessaan. Orvo ei ole vain kiihkomielisen pojan isä, Orvo on myös avain. Avain tyhjille mehiläispesille, kuolleiden kuningatarten valtakuntaan. Orvon kautta lukija ymmärtää mehiläiskadon merkityksen.\nSelittämättömästi tyhjenneet mehiläispesät eivät ole vain Sinisalon erinomaisen mielikuvituksen kammottava aikaansaannos. Niiden pitäisi olla, niiden olettaa olevan. Mutta ne eivät ole. Juuri siinä piilee Sinisalon kerronnan kylmäävin terä. Kun fiktion keinoin luodaan mielikuva hajoavasta maailmasta, sen maailman haluaisi jäävän kirjan sivuille.\nKirjan laskee käsistään vain ymmärtääkseen, että ainoastaan kauniit, lohdulliset hetket ovat mielikuvituksen kautta luotuja. Kaikki muu on jo alkanut.", "timestamp": "2019-07-18T05:35:34Z", "url": "https://lukukeskus.fi/lukufiilis/johanna-sinisalo-enkelten-verta/"}