{"text": "Mies kaahaili jalkakäytävällä poliisia karkuun Helsingin Kalliossa ja Vallilassa\nKeskiviikko 3.1.2018 klo 11.16\nVuonna 1985 syntynyt mies ei suostunut huumausainepikatestiin eikä puhalluskokeeseen, kun poliisi lopulta sai hänet kiinni.\nHelsingin poliisipartio päätti pysäyttää tiistaina kello 17 jälkeen henkilöauton Helsinginkadulla Kalliossa tarkistaakseen kuljettajan ajo-oikeuden.\nAuto ei kuitenkaan pysähtynyt, vaan lähti poliisia karkuun. Tehtävälle liittyi myös kaksi muuta poliisipartiota.\nAuto ei noudattanut pysäytysmerkkejä, vaan pakeni poliisia välillä jalkakäytävällä ja viheralueella poiketen. Takaa-ajo jatkui useilla kaduilla muun muassa Kalliossa ja Vallilassa. Poliisi onnistui lopulta pysäyttämään auton Teollisuuskadulla. Auto osui pysäytyksen yhteydessä kahteen partioautoon, joihin tuli pieniä vaurioita.\nKuljettaja kertoi käyttäneensä aiemmin päivällä huumausainetta, mutta ei suostunut huumausainepikatestiin eikä puhalluskokeeseen. Vuonna 1985 syntynyt mies vietiin oikeuslääkärille verikokeisiin ja sen jälkeen Pasilan poliisivankilaan.\nMiestä epäillään törkeästä liikenneturvallisuuden vaarantamisesta ja rattijuopumuksesta sekä varkaudesta ja huumausainerikoksesta, koska autosta löytyi anastetuksi epäiltyä omaisuutta ja epäiltyjä huumaavia lääkeaineita.", "timestamp": "2018-01-24T00:00:04Z", "url": "http://www.iltalehti.fi/kotimaa/201801032200642236_u0.shtml"}