{"text": "Työkalu arkkitehtisuunnitelman automaattiseen tarkastukseen - www.kiradigi.fi\nSuomessa ei tällä hetkellä ole vapaaseen levitykseen tarkoitettua ja asuntosuunnittelun lähtötiedot huomioivaa aloituspohjaa arkkitehtisuunnittelun eli ARK-suunnittelun käyttöön. Tästä johtuen rakennussuunnitelmat sisältävät usein rakennusmääräyksiä koskevia virheitä ja palautuvat rakennusvalvonnasta takaisin suunnittelijoille.\nYhtenäinen suunnitelman aloituspohja nopeuttaisi hankkeiden suunnittelua, helpottaisi tietomallityöskentelyä ja sujuvoittaisi hankkeeseen osallistuvien eri toimijoiden välistä yhteistyötä merkittävästi.\nTavoite: tehokkuutta asuntosuunnitteluun\nHankkeessa kehitetään ArchiCAD ohjelmaan asuntojen ARK-suunnittelun käyttöön tarkoitettu aloituspohja, joka huomioi sekä tietomallityöskentelyn ajantasaiset vaatimukset että voimassa olevat asuntosuunnittelua koskevat määräykset ja ohjeet.\nHankkeessa tuotettavalla aloituspohjalla varmistetaan, että ARK-suunnitelmat täyttävät rakennusvalvonnan vaatimukset jo suunnitteluvaiheessa. Näin voidaan vähentää suunnitelmien korjauskierroksia oleellisesti, eivätkä suunnitelmat palaa rakennusvalvonnasta takaisin niiden teknisten puutteiden vuoksi. Parhaassa tapauksessa korjauskierroksia ei tarvita ollenkaan, kun suunnitelmien laatu paranee. Tarkistuslistojen lisäksi aloituspohja voidaan linkittää ohje- ja säännöstietoon, jolloin tehtäväkohtainen kattava ohjeistus nousee näkyviin.\nTässä kokeiluhankkeessa tuotetaan selvitys siitä, mitä tarkastuslistoja ja ohjeistusta asuntosuunnittelussa tarvitaan. Nämä tiedot tuodaan yleiskäyttöiseen ArchiCAD-aloituspohjaan suunnittelijalle sopivassa muodossa. ArchiCADiin luodaan aloituspohja, jossa on esimerkkityyppisesti toteutettuna 1-2 prosessin osa-aluetta mahdollisimman pitkälle vietynä. Hankkeessa selvitetään myös metodin yhteensopivuus Revit-prosessin kanssa.\nHankkeen tuloksena syntyy yleinen ARK-suunnittelun aloituspohja, joka tehostaa suunnittelua ja tuottaa varmemmin toimivia malleja, jotka helpottavat rakennusvalvonnan ruuhkaa.\nAloituspohjasta hyötyvät kaikki rakennussuunnitelmaa käsittelevät osapuolet: ARK-suunnittelija, rakennusvalvonta ja rakennuksen tilaaja. ARK-suunnittelijalle jää enemmän aikaa luovalle työlle, kun rakennusmääräyksien täyttyminen voidaan tarkistaa automaattisesti. Tällöin myös tilaaja saa paremmin suunnitellun rakennuksen. Valmiimmat suunnitelmat vähentävät rakennusvalvonnan ruuhkaa, koska niiden tarkastaminen sujuu entistä nopeammin.\n15.5.2018 21.12.2018\nARK-suunnittelun määräysten ja ohjeiden integrointi tietomallipohjaiseen suunnitteluprosessiin\nKesto: 15.5.-21.12.2018\nToteuttaja: Rakennustietosäätiö RTS, Micro Aided Design Oy ja Sigge Arkkitehdit Oy\nmarkku.hedman(at)rakennustieto.fi\n+358 20 747 6300", "timestamp": "2018-11-14T07:24:19Z", "url": "http://www.kiradigi.fi/kokeiluhankkeet/kokeiluhankkeet/tyokalu-arkkitehtisuunnitelman-automaattiseen-tarkastukseen.html"}