{"text": "Uutta kasvua luomusta - Vahelan tila, Jenni ja Jesse Kutila, Huittinen\nVahelan tila, Jenni ja Jesse Kutila, Huittinen\nVahelan tilaa Huittisissa Suttilassa pitävät Jenni ja Jesse Kutila. Tila on ollut luomutuotannossa vuodesta 1992 ja tilalla on aiemmin ollut lypsykarjaa. Nykyinen isäntäpari otti tilan haltuun vuonna 2013 ja vaihtoi tuotantosuunnaksi nauhanlihantuotannon sekä eläinten jalostuksen. Tilalla on ylämaankarjaa ja peltoalaa on 54 hehtaaria.\nTilalla viljellään pääasiassa nurmea, mutta myös ruista, vehnää, kauraa, hernettä ja härkäpapua. Ajatuksena olisi kokeilla tulevaisuudessa vanhan viljalajin, yksijyvävehnän, viljelyä. Tilalla on 22 ylämaankarjaemoa ja eläimiä on yhteensä 72. Eläimet laiduntavat isoilla laitumilla ympäri vuoden. Kesäisin talvilaitumen lisäksi pelloista noin 15 hehtaaria on laidunalueina. Tulevaisuudessa on tarkoitus ottaa muutama maatiaiskana ja näin laajentaa tilamyynnin valikoimaa kananmunilla.\nNurmen sato menee kokonaan oman karjan rehuksi. Viljojen, herneen ja härkäpavun sato myydään Hankkijalle. Pieni osa viljoista jätetään omaan myllytoimintaan, jossa omista viljoista tehdään jauhoja ja leseitä tilamyyntiä varten. Naudat teurastetaan läheisessä tilateurastamossa ja leikkaajakin on 10 kilometrin säteellä tilasta. Lihaa on myyty suoraan tilalta sekä paikalliselle K-Supermarketille. Lihaa ei myydä luomuna, koska teurastamo ei kuulu luomuvalvontaan. Valinta antaa mahdollisuuden olla mukana teurastuksessa ja taata eläimelle lähtö sen aavistamatta sitä. Tila markkinoi tuotteitaan kuluttajille omien Facebook-sivujen kautta.\nKutilaa kiinnostaa yhteiskoneiden hankinta.\nYhteydenotot Jesse Kutila 044 783 8508 ja Jenni Kutila 044 375 0513\nVahelan tila", "timestamp": "2018-06-20T07:29:14Z", "url": "http://uuttakasvualuomusta.fi/satakunnan-luomu/tilaesittelyt/vahelan-tila-jenni-ja-jesse-kutila-huittinen/"}