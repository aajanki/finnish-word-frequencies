{"text": "FAQ Sähköautoilijalle toistuvasti tehdyt kysymykset | Sähköautoileva motoristi | Autotie\nperjantai 08.05.2015 Avainsanat: Akku , BEV , sähköauto KATSO KAIKKI KUVAT\nOlen huomannut lyhyen sähköautoiluaikani kuluessa, että ihmiset esittävät toistuvasti samoja kysymyksiä. Niistä osa on vilpittömän kiinnostuneita, mutta osa paljastaa melkoisia ennakkoluuloja sähköautoiluun.\n1. No onko se sähkö riittänyt?\nEnsin ytimekkäät vastaukset, jotka tekisi mieli aina käyttää:\nMiksi ei riittäisi?\nSitähän saa lähes joka paikasta lisää tarvittaessa.\nSitten asiallinen vastaus, jonka kerron jos kysyjää asia oikeasti kiinnostaa:\nAuton range-näyttö ja navi yhdessä auttavat hyvin tarkasti hallinnoimaan latauksen riittämistä seuraavalle latauspaikalle. Kun toimintasäteen rajallisuuden tiedostaa, tulee ennen ajamattomat reitit suunniteltua tarkasti.\n2. Miten pitkälle tuolla pääsee?\nYtimekäs vastaus:\nTarpeeksi pitkälle.\nAsiallisempi vastaus:\nToimintasäde riittää erinomaisesti ympäri vuoden minun 2 x 40 km + 2 x 20 km päivittäisiin työ- ja kauppamatkojen ajamiseen, kun saan auton aina lataukseen töissä ja kotona.\nEnimmillään olen ajanut noin 140 km yhdellä latauksella, noin +3c lämpötilassa ja pimeällä (valot päällä), jolloin toki nopeudesta piti tinkiä jo aika paljon.\n3. Kuinka kovaa toi kulkee?\nVastaus: Joka tilanteeseen tarpeeksi kovaa. Huippunopeus on alhainen, en edes tiedä mikä, mutta moottoritielläkin ottaa sakot halutessaan vähintään riittävän nopeasti.\n4. Miten tuollaiset on varusteltu\nTekisi mieli vastata: lisävarusteena sain kuskin penkkiin pehmusteet, muuten onkin sitten hiukan karumpi...\nOikea vastaus: Varsinkin jos ottaa parhaiten varustellun mallin, niin erittäin hyvin.\nItsellä Acenta-varustetaso, ja siinäkin on jo hyvin kattava varustelu. Laaja ajotietokone navilla, peruutuskamera, lämmitettävä ohjauspyörä, kaikkien istuinten sähkölämmitys, vakionopeussäädin, sadetunnistin... lista on pitkä. Itseäni harmittaa etten ottanut parhaiten varusteltua mallia nahkapenkkien takia.\n5. Millainen se on ajaa maantiellä?\nJoskus mieli tekisi vastata: ei sillä voi maantielle mennä..\nMutta oikea vastaus on:\nErittäin hyvä ajaa maantiellä. Oikeastaan hieman sääli, että toimintasäde ei ole 100km pidempi, jolloin olisi ylivertainen myös matkailuun sopivana autona.\n6. Kiihtyykö se?\nVastaus: kyllä, liikennevaloista lähtö on sähkömoottorin täydellisen tasaisen vääntömomentin ansiosta erittäin nopea ja vaivaton. (Leafkin jo vähentää tehoa pienimillä nopeuksilla, jotta renkaat saavat edes mahdollisuuden pitää.)\n7. Kuinka kauan sen lataaminen kestää\nVastaus: Pikalataus esim ABC:llä on minulla kestänyt 15-30 min. Töissä latautuu 40km ajon jäljiltä parissa tunnissa täyteen. Kotona ottaa ehkä 3h. Jos joudun lataamaan auton mukana tulleella johdolla normaalista pistorasiasta kestäisi tyhjästä täyteen 12-15 tuntia.\n8. Missä sitä voi ladata\nVastaus: Itse lataan useimmiten kotona ja töissä, ja se riittää. Pidemmällä matkalla ABC:n pikalatauspisteet ovat erinomaisen nopeita. Usein tulee ladattua myös P-halleissa, kuten Tampereen P-Hämpissä. Tarpeen tullessa lähes mistä vain pistorasiasta saa ladattua.\nViimeaikoina Pirkanmaallakin on alkanut hienosti yleistyä kauppakeskusten pysäköintipaikoilla asioinnin aikaisen latauksen mahdollisuus.\n9. Minkälaiset tilat siinä on? Kuis monta ihmistä sinne mahtuu? Millainen tavaratila siinä on?\nVastaus: Neljälle hengelle Leafissa erinomaiset tilat. Kolmas aikuinen takapenkillä ahdistaa jo aika paljon, kuten ns. Golf-kokoluokan autoissa yleensäkin. Tavaratila on ko. kokoluokkaan nähden ihan normaalin kokoinen. Takapenkin selkänojan saa tässäkin kaadettua, tosin porrastus on suuri silloin.\n10. Tekeekö sillä mitään Suomen talvessa (ei se toimi meillä Suomessa...)\nVastaus: en ole vielä ajanut yhtään talvea, mutta aamut pikkupakkasella ovat kyllä jo sen vakuuttaneet, että poikkeuksellisen mukavan tasaisen lämmin auto tuo tulee olemaan työmatkoillani. Auto kannattaa lämmittää jo ennen lähtöä, laturissa ollessaan. Ohjaimena toimii kännykkä. Siinä samalla lämpiää myös ratti ja kaikki halutut istuimet. Autossahan ei ole perinteisessä mielessä lämmityslaitetta, vaan ennemminkin lämpöpumppu. Toimintasäde tulee varmuudella lyhenemään merkittävästi pakkasen kiristyessä, mutta ei ole mitään syytä epäillä sen riittävyyttä 40 km työmatkoilleni.\nPerheen lomamatkalle lentoasemalle mennessä mahtui hyvin 5 henkilöä, joista yksi turvaistuimessa ja 9 laukkua, ja enemmänkin olisi mahtunut.\n11. Millaista sillä on ajaa kun se on äänetön?\nTuohon tekisi mieli jatkaa hehkutusta, että onneksi on hyvät Boset, jotta voi ajellessa kuunnella tuulen suhinaa puissa ja meren kohinaa, jottei olisi täysin hiljaista.\nOikea vastaus on kuitenkin: Ei sähköautokaan ole äänetön. Hiljaisessa alle 40 km/h nopeudessa se tekniikkansa puolesta toki lähestulkoon äänetön onkin. Mutta ainakin Leafissa on vakiona synteettinen ääni, joka kuuluu auton ulkopuolelle hiljaisilla nopeuksilla. Suomessa sen voi ohittaa erillisellä stealth-mode -napilla halutessaan. Sitten nopeuden kasvaessa äänimaailma on sama kuin muissakin autoissa. Rengasmeluhan se on joka autossa Suomen karkeilla teillä hallitsevin maantienopeuksissa.\nkysymykset, joita en ole vielä koskaan kuullut, ja joiden puuttuminen mielestäni osoittaa sen, miten vähän ihmiset yleisesti tietävät sähköautoilusta (tai ovat kiinnostuneita samoista asioista kuin itse)\n1. Kuinka paljon taloutesi CO2-päästöt ovat pienentyneet sähköautoiluun siirtymisen ansiosta?\n2. Kuinka paljon olet säästänyt rahaa liikenne-energiakuluissa (vanhat polttoainekulut - ladatun sähkön hinta)\n3. Onko pikalatausverkosto laajentunut riittävän nopeasti joka suuntaan?\n4. Mistä ostaa ja millainen kotilaturi, jottei maksaisi liikaa.\n5. Millaiset latausjohdot olisi hyvä olla, ja mistä ostaa?\nedit 2.6.2015: lisätään lukijan kommentti anti FAQ-listaan, koska oli niin hyvä kysymys, ja vielä parempi vastaus:\nMitä tehdä jos ei halua ostaa kotilaturia heti.\nYksinkertainen vastaus: oma johto sähkötaulusta vain latausta varten, IP44 riittää, AC-tyypin korkeintaan 30mA vikavirtasuoja taulussa ja mekaanisesti hyvä shucko-rasia, itselleni vaihdatin metallisen koska evse-mötikkä painaa sen verran että voi alkaa muovirasia vaningoittumaan.\nSuosittelen hankkimaan sen ennen kuin alkaa ajaa, kustannukset ovat halpoja ja sitten on aikaa miettiä laturia rauhassa. Niissä kun on hulppea hintahaitari samoilla laitteilla ja riippuen siitä mikä sähköfirma asentaa.\nAnonyymi - 31.5.2015 klo 19:10\nVoisin lisätä tuohon Anti FAQ:n vielä itsekin Leaf Accentan toukokuussa 2015 Jyväskylässä ostaneena että mitä tehdä jos ei halua ostaa kotilaturia heti.\nJa yksinkertaisen vastauksen : oma johto sähkötaulusta vain latausta varten, IP44 riittää, AC-tyypin korkeintaan 30mA vikavirtasuoja taulussa ja mekaanisesti hyvä shucko-rasia, itselleni vaihdatin metallisen koska evse-mötikkä painaa sen verran että voi alkaa muovirasia vaningoittumaan.\nMarko Saarenketo - 1.6.2015 klo 6:36\nHyvä kannaotto kotilaturin/ shuko-rasian asentamiseen.", "timestamp": "2019-12-14T06:54:11Z", "url": "http://blogi.autotie.fi/tien-sivusta/sahkoautoileva-motoristi/faq-sahkoautoilijalle-toistuvasti-tehdyt-kysymykset"}