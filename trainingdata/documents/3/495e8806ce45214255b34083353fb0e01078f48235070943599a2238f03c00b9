{"text": "Lasten Löytöretkellä unohdetaan kielimuurit - Sydän-Hämeen Lehti\nJaa: Mainostajan sisältöä Julkaistu 19.6.2019 8:00 Mainos\nPerhe Karlsten Kangasalta rakensi vuonna 2015 pyykkipoika-autoja Mobiliassa.\nKangasala-talossa pidetään Kangasala Goes International -juhla, jossa kielimuureja ei tunneta. Ohjelmassa on taikuutta, akrobatiaa ja musiikkia. Tapahtumaan saapuu kiinalaisia perheitä, jotka ovat tulleet Suomeen perheleirille.\n– Kiinassa on kova buumi, että perheet osallistuvat eurooppalaisille perheleireille. He arvostavat puhdasta luontoa, turvallisuutta ja hyviä koulutusmahdollisuuksia, Suhonen valottaa.\nYstävyyden osoituksena juhlassa jaetaan pehmoleluja ja pieniä satukirjasia.\nKoulutusvientiin erikoistunut yritys Sumino Oy on tuonut tämän ryhmän Kangasalle. Sumino on myös kerännyt ympäri maapallon lasten piirustuksia, joita voi ihailla Kangasala-talon toisen kerroksen näyttelyssä koko heinäkuun ajan.\n– Esillä on alle kouluikäisten lasten taidetta. Siellä pääsee esimerkiksi katsomaan, millaisia töitä 5-vuotiaat lapset tekevät Italiassa, Suomessa tai Kiinassa.\nTaidenäyttelyssä voi myös äänestää omaa suosikkiteostaan. Vastanneiden kesken arvotaan yllätyspalkintoja.\nTapahtumaan toivotaan paljon lapsiperheitä ympäri Pirkanmaata.\nLöytöretkiä jo vuodesta 2001\nTämän vuotinen Lasten Löytöretki -viikko on jo 19:s. Tapahtumakoordinaattori Elina Ijäs on ollut mukana aivan alusta saakka.\n– Pienestä lähdimme liikkeelle ja pikkuhiljaa on kasvettu, vaikka mitään mammuttitapahtumaa tästä ei halutakaan. Ensimmäisen vuoden kävijöillä voi olla jo omia lapsia, Ijäs miettii.\nLasten Löytöretki on yhä kotikutoinen, helposti lähestyttävä ja kohtuuhintainen. Viime vuonna tapahtumissa kiersi noin 6000 lasta, joten se on myös suosittu. Ijäksen mukaan myös ulkopaikkakuntalaiset ja kesäasukkaat ovat löytäneet kohteet.\nYksi kestosuosikeista on Lastentalo Tähtiranta. Siellä pääsee nytkin tutustumaan lampaisiin, kanoihin, kaneihin ja minipossuihin. Idyllisessä miljöössä voi uittaa kaarnaveneitä tai pelata vesipajatsoa.\nHurjempaa menoa on tarjolla Formulasirkuksessa, jossa 6–11-vuotiaat halukkaat pääsevät kokeilemaan kartingia ilmaiseksi. Viime vuonna formulakuskielämyksen sai noin 600 lasta. Ajovuorot jaetaan jonotusperiaatteella.\nMobiliassa rallia ja biokaasuauto\nMobilian herkkupaloista voisi mainita rallipäivän, jolloin lapset pääsevät istumaan oikeaan ralliautoon ja saavat tavata rallikuskeja. Rallipäivä on osa Ei kiusita -kampanjaa.\nMobiliaan saapuvat myös Biokaasuenkelit. He ovat äiti ja poika, jotka kiertävät biokaasuautollaan ympäri Suomea. Ilmastoherätyksen saanut perhe kertoo, miten muutkin lapsiperheet voivat pienentää omaa hiilijalanjälkeään ja tehdä samalla hauskoja asioita yhdessä.\nJos löytöretkeilijät ovat kiinnostuneempia perinteisistä hevosvoimista, kannattaa suunnata Laaksolan ratsutilan Ponipuuhailuihin. Siellä voi körötellä ponikärryajelulla tai talutusratsastaa. Poneja pääsee myös harjaamaan ja rapsuttamaan valvotuissa oloissa. Keppariradalla kirmaamiseen löytyy lainattavia keppareita.\nKoko viikon ohjelma löytyy osoitteesta lastenloytoretki.fi. Tapahtuman Facebook-sivulla on jo yli 500 tykkääjää. Siellä julkaistaan tapahtumajärjestäjiltä saatuja tarkempia tietoja Löytöretki-viikon ohjelmasta.\nKangasalan kesässä tapahtuu\nLasten Löytöretki -viikko 30.6. –7.7.\nPerheille suunnattu tapahtuma, joka tarjoaa monenlaista puuhaa lapsille ympäri Kangasalaa.\nJärjestäjänä Kangasalan Matkailurengas ry.\nOhjelman voi noutaa Mobiliasta tai muista kohteista.\nOhjelma löytyy myös netistä: lastenloytoretki.fi.\nTapahtumalla on myös Facebook-sivu.\nSunnuntaina 30.6. Mobilian ranta-alueella järjestetään lähimarkkinat.\nAikaisempina vuosina tarjolla on ollut käsitöitä, leivonnaisia, luontaistuotteita, kyläyhdistystoiminnan esittelyä, kalankäsittelyä ja -infoa, puutarhatuotteita, juustoja, erikoisruokavaliotuotteita, kilpailuja, pelejä ynnä muuta. Samaa on luvassa nytkin.\nMarkkinoilta löytyy myös Kangasalan kaupungin esittelypiste.\nLue lisää aiheesta: lasten löytöretki", "timestamp": "2019-09-21T13:15:23Z", "url": "https://shl.fi/2019/06/19/lasten-loytoretkella-unohdetaan-kielimuurit/"}