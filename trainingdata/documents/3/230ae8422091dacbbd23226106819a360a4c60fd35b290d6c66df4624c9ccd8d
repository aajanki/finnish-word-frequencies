{"text": "SSO:lla 2200 kesätyönhakijaa | Suur-Seudun Osuuskauppa SSO\n3.4.2019 09:00:00 EEST | Suur-Seudun Osuuskauppa SSO\nSSO on yksi suurimmista kesätyöpaikkojen tarjoajista toimialueellaan. Kaksi kolmannesta SSO:n kesäpesteistä on yli 18-vuotiaille. Lisäksi SSO palkkaa satakunta 15-17-vuotiasta S-Kesistä, jotta myös paikalliset nuoret pääsevät tutustumaan työelämään. S-kesisläisillä ei välttämättä ole lainkaan työkokemusta, joten pikahaastattelut antavat nuorelle mahdollisuuden tutustua työnhakuun ja työnantajalle tutustua nuoreen työnhakijaan.\n– Tänä vuonna haastattelimme huimat 1700 hakijaa yhteensä 13:ssa eri tilaisuudessa. SSO:lle haki yli 2200 nuorta ja vähän vanhempaakin kesätöihin ja S-kesikseksi, joten SSO koettiin kiinnostavana työpaikkana, kertoo SSO:n henkilöstöjohtaja Hanna Somersalo.\n– Haastattelutilaisuuksissa nuoria jututettiin pari minuuttia ja heille annettiin pieni asiakaspalvelutehtävä. Tänäkin kesänä saamme mahtavia tyyppejä meille töihin. Meillä on vahva usko oman alueemme nuorisoon, Somersalo iloitsee.\nKokonaisuudessaan S-ryhmä työllistää kesällä ympäri Suomen noin 14 000 nuorta myymälöissä, ravintoloissa ja hotelleissaan. S-ryhmä on tänäkin vuonna yksi Vastuullinen kesäduuni -kampanjan pääyhteistyökumppaneista. Tulevan kesän teema on positiivisuus, kannustaminen ja palautteen anto.\n− Ykköstavoitteemme on tarjota nuorille myönteisiä työkokemuksia. Työelämään siirtyminen on herkkä vaihe, jolla on tutkitusti vaikutusta koko työuran onnistumiseen. Epäonnistumisella on yhteys syrjäytymiseen ja jopa työkyvyttömyyteen. Puhumme esimiestemme kanssa myös esimerkiksi perehdytyksen ja nuoren kohtaamisen tärkeydestä, henkilöstöjohtaja Susa Nikula SOK:lta kertoo.\n– Lämpimästi tervetuloa kaikille SSO:n kesätyöntekijöille ja S-Kesiksille! Teitä odotetaan kovasti tekemään kanssamme aurinkoista kesäkauppaa, toivottaa Hanna Somersalo. Tiedotamme nuorille kesätyöpaikoista 15.4. mennessä.\nLisätietoja: SSO:n henkilöstöjohtaja Hanna Somersalo, 044 7705 175\nkesätyöSuur-Seudun Osuuskauppa SSOVastuullinen kesäduuni 2019", "timestamp": "2020-01-28T13:30:32Z", "url": "https://www.sttinfo.fi/tiedote/ssolla-2200-kesatyonhakijaa?publisherId=68575152&releaseId=69855502"}