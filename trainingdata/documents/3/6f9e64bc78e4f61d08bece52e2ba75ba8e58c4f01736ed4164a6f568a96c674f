{"text": "TOP 10: Listasimme kesän suurimmat pelijulkaisut - mukana Vampyr, Jurassic World Evolution ja No Man's Sky - Muropaketti.com\n01.06.2018 07:32 | Tuukka Hämäläinen\nKesällä pelaajat päästetään muun muassa rakentamaan omaa dinosauruspuistoaan, seikkailemaan äärettömässä avaruudessa, sekä metsästämään vampyyrina sadan vuoden takaisessa Lontoossa.\nKesä on pelirintamalla hiljaisempaa aikaa, mutta kesä- ja heinäkuussa on silti luvassa muutamia kiinnostavia ja odotettuja julkaisuja pelaajien riemuksi. Kokosimme alle kymmenen kesän suurinta julkaisua.\n1) Onrush\nPitkäikäisen, muun muassa Colin McRay Rally -peleistä tunnetun Codemasters-studion uusin julkaisu ei ole pelkkä ajopeli. Onrush yhdistää nimittäin kilpa-ajoihin arcade-tyylistä taistelua, jossa pelaajat ottavat yhteen laajoilla pelialueilla niin autoilla kuin moottoripyörilläkin. Onrush ilmestyy 5. kesäkuuta PlayStation 4:lle sekä Xbox Onelle, ja sen on luvattu kääntyvän myöhemmin myös PC:lle.\n2) The Elder Scrolls Online: Summerset\nUutta The Elder Scrolls -peliä saadaan vielä odottaa, mutta sillä välin MMO-roolipeli The Elder Scrolls Onlinessa on jälleen luvassa tuhti paketti uutta pelattavaa. Viime vuotisen Morrowind-laajennuksen tapaan uusi Summerset-lisäosa tuo peliin uuden pelialueen, uudet tarinalliset tehtävät, ja muun muassa uusia kykyjä. Summerset ehti jo ilmestyä toukokuun lopulla PC:lle, mutta 5. kesäkuuta se saapuu myös PlayStation 4:lle ja Xbox Onelle.\nMahdollisesti kesän suurin pelijulkaisu näkee sekin päivänvalon 5. kesäkuuta. Life is Strange -episodipelistä tunnetun Dontnod Entertainmentin kehittämä Vampyr on toimintaroolipeli, jossa seikkaillaan vuoden 1918 Lontoossa. Osittain avoimeen pelimaailmaan sijoittuvan tarinan keskiössä on vampyyriksi muuttunut lääkäri, joka kamppailee verenhimoaan vastaan. Vampyr ilmesty samalla kertaa PC:lle, PlayStation 4:lle sekä Xbox Onelle.\n4) Warhammer 40,000: Inquisitor – Martyr\nSynkän Warhammer 40,000 -universumin ystäville ilmestyy retrohenkistä pelattavaa, kun Neocore Gamesin kehittämä Warhammer 40,000: Inquisitor – Martyr ilmestyy PC:lle, PlayStation 4:lle ja Xbox Onelle 5. kesäkuuta. Yläviistosta näkökulmasta kuvattua, toimintapitoista roolipeliä on verrattu klassisiin Diablo-peleihin, ja sen luvataan tarjoavan yksinpelin lisäksi myös yhteistyömoodin.\nSamassa kuussa uuden Jurassic World: Fallen Kingdom -elokuvan kanssa ilmestyvä Jurassic World Evolution -peli päästää pelaajat hallitsemaan omaa dinosauruspuistoaan. Pelissä tehtävänä on paitsi rakentaa koko perheen lomakohdetta, myös muokata geneettisesti dinosauruslajeja sekä etsiä uusien lajien DNA:ta ympäri maailmaa. 12. kesäkuuta PC:lle, PlayStation 4:lle ja Xbox Onelle ilmestyvässä simulaattorissa on mukana sekä tarinallinen pelimoodi että vapaa sandbox-moodi.\nKesäkuun lopulla saa jatkoa Ubisoftin vuonna 2014 ilmestynyt ajopeli The Crew. Avoimen maailman kilpa-ajoissa päästään kaahailemaan useilla kulkuneuvoilla maalla, merellä ja ilmassa, yksin tekoälyä tai muita pelaajia vastaan, sekä yhteistyössä. Koko Yhdyvaltain kartan pienoismuodossa sisältävä The Crew 2 ilmestyy 29. kesäkuuta PC:lle, PlayStation 4:lle ja Xbox Onelle.\nCrash Bandicoot -pelien remasteroitu kokoelma oli jo viime kesän hittipeli PlayStation 4:llä, mutta nyt se saapuu viimein muillekin alustoille. Vicarious Visionsin tuhti pelipaketti sisältää kolme ensimmäistä, aikanaan vain PlayStationilla ilmestynyttä Crash Bandicoot -peliä kokonaan uudelleenrakennettuna nykyaikaisilla grafiikoilla. N. Sane Trilogy -kokoelma ilmestyy PC:lle, Nintendo Switchille ja Xbox Onelle 29. kesäkuuta.\n8) Mega Man X Legacy Collection\nLisää remasteroitua pelattavaa ilmestyy useille alustoille 24. heinäkuuta, kun Capcom julkaisee uudelleen legendaarisen Mega Man X -pelisarjan kahdeksan klassikkopeliä. Pelit on jaettu kahteen pakettiin, jotka ilmestyvät samalla kertaa PC:lle, PlayStation 4:lle, Nintendo Switchille sekä Xbox Onelle.\n9) No Man’s Sky\nHello Gamesin kunnianhimoinen ja kritisoitu No Man’s Sky ilmestyi alunperin jo pari vuotta sitten, mutta heinäkuussa se on uudelleen ajankohtainen. Peli kääntyy 24. heinäkuuta myös Xbox Onelle, ja samalla se saa muillakin alustoilla tuntuvan päivityksen, joka tuo peliin viimeinkin kunnon yhteistyömoodin. Muiden pelaajien kanssa päästään muun muassa rakentamaan yhteisiä tukikohtia, ajamaan kilpa-ajoja ja taistelemaan suurissa avaruustaisteluissa.\nVuoden 2014 The Banner Saga -pelistä alkanut trilogia saapuu viimein päätökseen, kun Stoic-studion kehittämä The Banner Saga 3 ilmestyy 24. heinäkuuta PC:lle, PlayStation 4:lle, Xbox Onelle ja Nintendo Switchille. Luvassa on piirrostyylistä, taktista roolipeliä vuoropohjaisella taistelujärjestelmällä.", "timestamp": "2019-11-22T17:57:54Z", "url": "https://muropaketti.com/pelit/peliartikkelit/kesan-suurimmat-pelijulkaisut/"}