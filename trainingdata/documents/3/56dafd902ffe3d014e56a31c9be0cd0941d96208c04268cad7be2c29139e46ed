{"text": "Ostrobothnian Noise Orchestra – ONO101014 [hvlina-001] – HVLINΔ\nOstrobothnian Noise Orchestra – ONO101014 [hvlina-001]\nVaikka tämä sivusto on vasta pystytetty, julkaisu- ja hulinatoimintaa Hulinalla on ollut jo hyvän tovin. Käymme tähänastiset julkaisumme läpi kronologisessa järjestyksessä aloittaen aivan alusta. Kyseessä on kipinän koko Hulinan perustamiselle antaneen yhtyeen ensimmäinen demo.\nKyseessä on Ostrobothnian Noise Orchestra – ystävien kesken ONO. Se on marraskuussa 2012 perustettu löyhä taidekollektiivi. Projektin lähtöajatuksena oli metelimusiikin vajavaisuuden paikkaaminen Kokkolan seudulla ja kulttuurillisen hyvinvoinnin edistäminen maakunnassa.\nAlussa toiminta keskittyi perustajajäsenten muodostaman ytimen ympärille musiikillisen annin perustuessa studiopohjaiseen vapaaseen improvisaatioon. Se nimettiin kokkolalaisen nimeämisperinteen (Jazz Orchestra, Chamber Orchestra, Folk Orchestra, mitä näitä nyt on) mukaan siitäkin huolimatta, että siinä oli kaksi jäsentä.\nMyöhemmin mukaan ilmaantui tiettyä rakenteellisuutta ja esille nostettiin tärkeiksi koettuja teemoja kansanmusiikin perinteestä. Sitten patologinen maksimalismi vei mennessään. Mukaan tuli kauheasti jengiä ja ilmaisu muuttui yhä keskiluokkaisemmaksi ja pöhöttyneemmäksi.\nKonserttisalit tulivat tutuiksi. Keikoilla suurimmat kehut saatiin etupäässä 40-50-vuotiailta perheenisiltä ja -äideiltä. Tuli kuulemma nuoruus mieleen. ONO on siis eräänlainen huippuunsa viritetty gentrifikaation tuote, joka on ”mennyt pilalle” jo ennen ekaa demoaan – joka siis on oikeasti bändin neljäs levy. Ekan demon arkaainen maagisuuskin on jo romutettu. Suoranainen nostalgia-akti.\nTätä voisi verrata siihen, kun Emerson, Lake & Palmer soitti, oliko nyt ensimmäisen vai toisen keikkansa Isle of Wight -festarilla 300 000 ihmiselle.\nHuipulta on hyvä aloittaa.\nLisäksi suuri osa jäsenistä vaikuttaa jo jossain ihan muualla kuin Keski-Pohjanmaalla, mutta jostain syystä bändi ei ole tajunnut vaihtaa nimeään.\nNo, levy on joka tapauksessa tehty. Sillä on neljä kappaletta. Ne ovat kaikki ihan perinteisiä. Ensimmäinen on skottilainen virsi, sitten tulee perinteikäs suomenruotsalainen menuetin ja polskan sikermä, ja kokonaisuus viimeistellään kittiläläisen lauluntekijän Lassin Leevin Soltun laululla, joka kertoo Suomen sisällissodasta.\nKaikki kappaleet ovat mielestämme hyviä.\nToivottavasti sinä olet samaa mieltä. ONO:ssa soittavat: Heidi (laulu, harmooni), Ilkka (elektroniikka), Johanna (viulu), Julia (haitari), Keke (basso), Marko (rummut), Mikael (kitara, lyömäsoittimet, basso, laulu), Tiia (harmooni, koskettimet), Tuija (baritonitorvi).\nLevy äänitettiin Hessuhovissa kesällä 2014 juhannuksen alusviikolla, kun taivaalta satoi räntää ja Facebook kaatui hetkeksi. Levyn tuottivat Ilkka ja Mikael.\nONO101014 by OSTROBOTHNIAN NOISE ORCHESTRA\nJulkaistu 15.9.2015 22.9.2015 Kirjoittaja HulinatohtoriKategoriat MusiikkiAvainsanat julkaisut, kansanmusiikki, noise, Ostrobothnian Noise Orchestra\nEdellinen Edellinen artikkeli: Nyt on!\nSeuraava Seuraava artikkeli: Jean Nine – Ghost Repository [hvlina-002]", "timestamp": "2018-02-24T16:05:08Z", "url": "http://hulina.org/ostrobothnian-noise-orchestra-ono101014/"}