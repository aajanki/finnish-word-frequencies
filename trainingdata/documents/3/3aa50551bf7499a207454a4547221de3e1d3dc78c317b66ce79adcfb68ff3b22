{"text": "Kiba Lumberg penää gallerioilta reipasta myyntiotetta | Yle Uutiset | yle.fi\n21.12.2014 klo 12:59päivitetty 19.12.2014 klo 15:00\nKiba Lumbergin taidemaailma on parhaillaan mustavalkoinen. Kuvataiteilija perustelee sitä 30 vuoden poikkitaiteellisella värikkäällä uralla. Värien katoamisessa teoksista kiteytyy kaikki kertynyt osaaminen. Kokenut taiteilija osaa ilmaista myös ilman varmistavaa värinräiskintää.\n– Voin olla minimalistinen ja silti välittää tunnelman. Valkoisessa ja mustassa ei oikeastaan ole mitään, vaikka siinä on kaikki, taiteilija perustelee.\nHän kuvaa tekemistään rajojen ylittämisellä. Sitä taiteilija tekee myös yhdessä ihmisten kanssa. Porin-näyttelyssä kansan keskellä oleminen korostuu, koska teoskokonaisuus on esillä uuden kauppakeskuksen galleriassa, Puuvillan Ateljeessa.\n– Olen Porissa kansan parissa – olen kansantaiteilija, Lumberg linjaa.\n\"Teemme sinusta staran\"\nTeoksissa on mustaa valkoisella kankaalla, mutta osin mustia ovat taiteilijan ajatuksetkin silloin, kun puhe kääntyy taiteilijoiden palkkaan.\nTaiteilijoilla on yleensä kovin alisteinen asenne. On jopa pelko, että jos avaan suutani liikaa.\nTaiteilija Kiba Lumberg on erityisen ärtynyt taidegallerioiden suhtautumisesta tekijöihin. Hän arvostelee etenkin niitä gallerioita, jotka perivät taiteilijoilta näyttelyistä useiden tuhansien eurojen vuokria, mutta eivät edistä teosten myyntiä millään tavalla.\n– Taiteilijalle saatetaan esimerkiksi luvata, että teemme sinusta suuren staran, Lumberg sanoo.\nOsa galleristeista toki tekee aktiivista myyntityötä. Hänen mukaansa totuus kuitenkin on, että taiteilijan galleriakulut voivat esimerkiksi 2 500 – 3 000 euroa. Silti näyttelyn taloudellinen tulos voi kuitenkin olla iso pettymys satsaukseen nähden.\nTaiteilija ei uskalla puhua\nKiba Lumbergin mukaan ongelmasta ei isosti puhuta, sillä jopa taidejärjestöillä on hieman varovainen suhtautuminen - puhumattakaan taiteilijoiden omasta harkitsevaisuudesta.\n– Taiteilijoilla on yleensä kovin alisteinen asenne. On jopa pelko, että jos avaan suutani liikaa, viimeisetkin ovet menevät kiinni, Kiba Lumberg kuvaa.\nValtakunnallisen taidegallerioiden yhdistyksen, Taidegalleristit-yhdistyksen, mukaan Lumbergin tulkinta on erikoinen.\n- Me galleristit teemme kovasti töitä taiteen myymisen eteen. Se on meidän liiketoimintaa, huomauttaa Galleristit-yhdistyksen sihteeri Clarice Finell.\nHyvälllä myynnillä varmistuvat myös galleristin tulot.\nKotimaakulttuuriKiba LumbergtaidetaidegalleriatvideotaiteilijatkuvataiteilijatperformanssiKulttuuri- ja taidetapahtumat ja -näyttelytvideotaide", "timestamp": "2019-02-16T14:07:08Z", "url": "https://yle.fi/uutiset/3-7692100"}