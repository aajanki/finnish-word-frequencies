{"text": "Vuoden silta 2018 -tunnustuspalkinto rautatiesillalle Ouluun - Uutiset ja tiedotteet - Ajankohtaista - Oulun kaupunki\nVuoden silta 2018 -tunnustuspalkinto rautatiesillalle Ouluun\nSuomen Rakennusinsinöörien Liitto RILin myöntämän tunnustuksen saaja on Liikenneviraston, Oulun kaupungin yhdyskunta- ja ympäristöpalvelun ja Oulun Veden tilaama Heikinkadun alikulkusilta Oulussa, oululaisittain Pohjoinen alikulkukäytävä. Sillan pääsuunnittelijana on toiminut Anna-Liisa Siika-aho Ramboll Finland Oy:stä ja pääurakoitsijana Kreate Oy. Rakennuttajakonsulttina on toiminut Welado Oy.\n- Vuoden 2018 kilpailuun etsittiin uudis- ja korjausrakentamiskohteita, joissa on onnistuneesti toteutettu sillan uusiminen, vahvistaminen tai monitorointi vaihtoehtoisina toimenpiteinä tai näiden yhdistelminä, kilpailutuomariston puheenjohtaja ja Liikenneviraston hankepäällikkö Timo Tirkkonen kertoo.\nHeikinkadun alikulkusillan uusimisprojekti toteutettiin haasteellisessa ja vilkkaassa liikenneympäristössä, rautatien, Kajaanintien ja kevyen liikenteen väylien solmukohdassa. Hankekokonaisuudessa vanha rautatiesilta sekä Oulun kaupungin hankkeena Heikinkadun kevyen liikenteen silta uusittiin ja levennettiin. Työt tehtiin tiiviisti vuoden 2017 aikana ilman liikennekatkoja jakamalla kokonaishankkeen rakennustyö kolmeen vaiheeseen. Myös siltojen uusimishankkeiden yhteensovitetulla toteuttamisella liikennehaittoja voitiin minimoida ja sekä saada aikaan myös kustannussäästöjä. Oleellista työn onnistumisessa oli eri osapuolten hyvä yhteistyö sekä suunnittelu- että toteutusvaiheessa.\nHeikinkadun alikulkusilta on tyypiltään betonikantinen teräspalkkisilta, niin sanottua \"teräspalkkeja betonissa\" -tyyppiä, jolla saavutetaan erittäin matala rakennekorkeus. Sillan jännemitat ovat 9,7+19,05+9,7 m, hyödyllinen leveys 17,3 m ja rakennekorkeus 0,72 m.\nArvioinnissaan tuomaristo totesi, että hankkeen ansiosta siltapaikan estetiikka on noussut aivan uudelle tasolle. Liikenteellisesti haastavassa paikassa on onnistuttu tekemään mittava siltojen uusinta ja minimoimaan liikennehaitat. Hankkeen tavoitteet ovat täyttyneet hyvin ja kohteen toteutus oli eri osapuolten mielestä erittäin onnistunut.\nHeikinkadun alikulkusillan korjausprojektin kokonaiskustannukset katurakenteet huomioon ottaen olivat noin 7,4 miljoonaa euroa. Kuva: Oulun kaupunki", "timestamp": "2018-08-14T11:03:05Z", "url": "https://www.ouka.fi/oulu/ajankohtaista/uutiset-ja-tiedotteet/-/asset_publisher/s8Z1/content/vuoden-silta-2018-tunnustuspalkinto-rautatiesillalle-ouluun/50266?redirect=https%3A%2F%2Fwww.ouka.fi%2Fetusivu%3Fp_p_id%3D101_INSTANCE_jUb2%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3D_118_INSTANCE_B5w1__column-1%26p_p_col_count%3D2"}