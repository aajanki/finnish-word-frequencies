{"text": "Hugo (2011) ★★★★★ – Filmitahti\nElokuva-arvostelut, Elokuvat, Ensi-ilta04/03/201228/12/2012 Hugo (2011) ★★★★★\nJos Michel Hazanaviciusin ohjaama The Artist on kunnianosoitus elokuvan historialle, sitä on myös Martin Scorsesen ohjaama Hugo. Brian Selznickin lastenkirjaan (The Invention of Hugo Cabret) pohjautuva tarina on täydellisyyttä hipova seikkailu, jonka ohessa katsoja pääse kurkistamaan elokuvan historiaan innostavalla ja samalla opettavaisella tavalla.\n11:stä Oscar-ehdokkuudestaan viisi (mm. visuaaliset efektit ja kuvaus) voittanut Hugo on erittäin positiivinen yllätys sellaiselle katsojalle, joka ei tiedä tarinasta mitään etukäteen ja odottaa pelkkää lapsekasta seikkailua. Hugo nimittäin tarjoaa niin paljon enemmän kuin pelkän koko perheen seikkailun!\nHugo Cabret (Asa Butterfield) on nuori 1930-luvun Pariisissa asustava poika. Hänen kelloseppänä toiminut isänsä (Jude Law) on kuollut onnettomuudessa ja orvoksi jäätyään poika päätyy asustamaan juna-aseman seinien sisässä pitäen huolta asemien kellojen toimivuudesta.\nIsän ja pojan yhteinen harrastus oli korjata mekaanista nukkea ja Hugo jatkaa tehtävää isänsä kuoltua. Hän kerää osasia kyseenalaisin keinoin ja joutuukin kärttyisän lelukojun myyjän (Ben Kingsley) silmätikuksi napattuaan tämän pöydältä tavaraa luvatta hieman liian usein. Sattuman kautta Hugo kuitenkin ystävystyy ukkelin kummitytön Isabellen (Chloë Grace Moretz) kanssa ja yhdessä he aloittavat seikkailun, joka vie katsojan elokuvan historian hämäriin.\nElokuvafanille Hugo on aarrearkku, joka tarjoaa kahmalokaupalla sädehtiviä aarteita. Sen tarina on kaunis ja liikuttava, mutta myös sivistävä, sillä sen kautta avautuu mielenkiintoinen mahdollisuus kurkistaa elokuvan historiaan. Scorsesen rakkaus elokuvia kohtaan nousee mittasuhteisiin, jotka ovat yhtä aikaa huikean suuria, mutta joihin kuljetaan pienen ihmisen kokemusten kautta.\nVisuaalisesti upea elokuva ei ole pelkkä lastenelokuva, vaikka se oikein hyvin koko perheen elokuvaksi soveltuukin. Pienille katsojille se tarjoaa jännittävän seikkailun ja isommille katsojille puolestaan hurmaavan katsauksen elokuvien historiaan.\nScorsesen meriittilistalla Hugo kasvattaa ohjaajan statusta yhtenä aikakautemme elokuvaneroista yhä vain vahvemmaksi.\nKäsikirjoitus:John Logan, perustuu Brian Selznickin romaaniin\nPääosissa: Asa Butterfield, Ben Kingsley, Sacha Baron Cohen, Chloe Moretz\nGenre: Draama/seikkailu\nKommentit Tags from the storyasa butterfield, ben kingsley, chloe moretz, Draama, martin scorsese, sacha baron cohen, seikkailu Facebook Twitter Pinterest Google +\nEdellinenThe Artist (2011) ★★★★ SeuraavaJulie (2011) ★★★ More Stories", "timestamp": "2017-04-27T20:31:38Z", "url": "http://filmitahti.fi/hugo-2011/"}