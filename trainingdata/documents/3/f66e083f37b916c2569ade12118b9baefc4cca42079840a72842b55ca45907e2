{"text": "Veteraanien kunniaksi nimetään aukio Rovaniemellä | Yle Uutiset | yle.fi\n28.6.2017 klo 07.19\nVeteraaniaukioksi nimetään Vanhantorin puiston pohjoispään puistoalue ja aukio.Rovaniemen kaupunki\nRovaniemellä nimetään puistoalue veteraaniaukioksi Suomen satavuotisjuhlan kunniaksi. Valtuustoaloite asiasta tehtiin viime vuonna ja tekninen lautakunta päätti asiasta tiistaina kaupunginarkkitehdin valmistelun jälkeen.\nValtuustoaloitteessa esitettiin alunperin Rovaniemen kaupungintalon, pääkirjaston ja Lappiatalon välistä aukiota veteraaniaukioksi. Aloitteen mukaan sinne tulisi veteraaneja kunnioittava taideteos ja muistolaatta.\nKaupunginarkkitehdin mukaan tätä aluetta kutsutaan jo kansalaistoriksi, ja uusi nimeäminen ja taideteos sekoittaisivat kokonaisuutta. Aluetta halkoo Kain Tapperin ympäristötaideteos Vuorten synty, joka vaatii vapaata tilaa ympärilleen.\nTämän aukion valtuutetut olisivat nimenneet veteraanien kunniaksi.Raimo Torikka / Yle\nVasta kunnostettu korkeatasoisesti\nParemmaksi veteraaniaukion sijainniksi kaupunginarkkitehti Jorma Korva esitti Rovaniemen Vanhantorin puiston pohjoispään puistoa ja katualuetta.\n– Alue on kesällä 2016 rakennettu ja kunnostettu korkeatasoiseksi kaupunkimaiseksi puisto- ja katuympäristöksi. Puisto sijaitseen keskustassa paikalla, jolla on myös rovaniemeläistä historiallista merkitystä ja arvoa, esityksessä perustellaan.\nTekninen lautakunta hyväksyi esityksen yksimielisesti. Veteraaneja kunnioittava muistolaatta tai taideteos menevät kaupunginhallituksen päätettäväksi. Taideteoksesta pitäisi järjestää kilpailu ja siihen on varattava riittävästi aikaa. Sen sijaan muistolaatta voidaan sijoittaa alueelle jo juhlavuoden aikana.\nRovaniemipuistotMuistolaattaRovaniemen seutukuntaarkkitehdittaideKain TapperkaupunkiluontoLapin maakuntaPatsaat ja muistomerkit", "timestamp": "2019-06-24T22:11:38Z", "url": "https://yle.fi/uutiset/3-9693441"}