{"text": "kesäkuu | 2012 | INCImix\nItselläni on työn alla monia, monia tekstejä ja pitäisi nyt vaan ottaa taas niskasta kiinni ja rykiä ne loppuun ja julkaisukelpoisiksi. Pian tuloillaan juttua hiusten aurinkosuojatuotteista ja vihdoin siitä Simin Solstice-spraysta!\nAurinkosuojauutisia\nJulkaistu 21/06/2012| 2 kommenttia\nNyt kun ilmat suosivat enemmän (tai vähemmän), on aika palata aiheeseen aurinkosuojat. Kirjoittelin kemiallisista ja fysikaalisista aurinkosuojista lyhykäisesti postauksessa Suuri aurinkosuoja-arvoitus. Tuolloin meillä oli kansainvälisellä viikolla ollut luennoitsija, joka varoitteli joidenkin kemiallisten filttereiden mahdollisista pahemmistakin haittavaikutuksista. Lupasin silloin palata aiheeseen, mutta valitettavasti en vieläkään ole saanut käsiini ks. luennoitsijan materiaaleja.\nOngelma ei ole kuitenkaan tämän näköinen. Kauneusalan ammattilaisten sivuston Komedo.fi:n päätoimittaja Jari Kannela vinkkasi sähköpostiini laajasta artikkelista, joka käsittelee juurikin kyseistä aihetta. Artikkeli on vielä sopivasti käännetty suomeksi, joten helpottaa lukemista. Kyseinen käännös on alkuperäisestä artikkelista ”Is Your Sunscreen Doing More Harm Than Good?” (alkuperäinen löytyy tuon linkin takaa), joka on julkaistu Skin Inc.-lehdessä toukokuussa 2012. Artikkelin on suomentanut Sari Tuomola, joka on Jari Kannelaa lainatakseni työskennellyt useita vuosia mm. lääketieteen ja kirurgian parissa kaupallisella puolella. Komedo.fi on julkaissut käännetyn artikkelin ”Aiheuttaako aurinkosuojasi enemmän haittaa kuin hyötyä?” sivuillaan, käykääpä lukaisemassa. Huomatkaa, että teksti on 4 sivua pitkä, joten klikkailkaa eteenpäin lukeaksenne koko teksti.\nOikein ihanaa Juhannusta kaikille ja nauttikaa olostanne. Omaan keskikesän juhlaani kuuluu mökkeilyä ystävien kanssa ja paljussa loikoilua. Ja muistakaa suojautua siltä auringolta.\nSe kaikkein turvallisin rusketus?\nJulkaistu 18/06/2012| Jätä kommentti\nErinomaisen hyvin ja ilman hysteriaa kirjoitettu artikkeli suihkurusketuksesta otsikolla ”Suihkurusketuksessa piilee syöpävaara?”. Mahdollisia vaaroja on hyvä kartoittaa, huomatkaa kuitenkin kommentti ehdottomasta turvallisuudesta ulkoisesti käytettynä. SCCS:n opinion DHA:sta viittasi juuri tähän mahdollisiin riskeihin hengitettynä, mainitsin opinionista postauksessa Väriä pintaan, tuolta löytyy myös linkki kyseiseen selvitykseen. Kiitos Päivi Kousa, taas kerran.\nKesä-Herbinaa\nJulkaistu 15/06/2012| Jätä kommentti\nKesäterveisiä taas Berneriltä. Oli pakko käydä santsaamassa tavaraa, koska seuraavan kerran pääsen sinne sitten vasta ensi vuonna. Tein vain ihan pikaisen extemporee-reissun ystäväni A:n kanssa. Koska aikaa ei ollut kuin vajaa tunti, ei heräteostoksia tullut nyt ihan hirveästi. Aikalailla peruskamaa ja pari kesähuulipunaa, jokunen kynsilakka. Nyt kun muistan niin huomautan, että näin ensimmäistä kertaa Mavalalta sellaisen kynsilakkaa kuivattavan aerosolin, josta itse kirjoittelin tässä postauksessa. Kenties olen vain aina kävellyt sen ohi ja se onkin ollut markkinoilla jo ikuisuuden, mutta kiinnitin siihen huomiota nyt ensi kertaa.\nTutkiskellessani ostoksiani (ja ylipäätään kaappieni sisältöjä) huomasin käyttäväni huomattavan paljon suomalaista kosmetiikkaa, ennen kaikkea Herbinaa ja Lumenea. Ajattelinkin tänään hieman esitellä melko harvoin palstoilta tilaa saavaa Herbinaa ja kyseisen merkin omia suosikkejani. Kuulen melko usein kommenttia, että luulisi kaltaiseni alan ihmisen käyttävän vain parhaita merkkejä, kuten Sensaita, Dioria etc. Näin ei todellakaan ole. En ole koskaan ollut kovin merkki- tai brändiuskollinen käyttäjä minkäänlaisten tuotteiden kanssa, eikä kosmetiikka tee poikkeusta.\nTietysti olen kokeillut Lancomet, Guerlainit, Sensait ja Diorit poikineen, enkä todellakaan voi väittää, etteivät esimerkiksi Sensain tuotteet olisi TODELLA hyviä. Homman nimi vaan on, että kun minusta myös jotkut esim. juuri Herbinan tuotteet ovat TODELLA hyviä, niin en nää syytä maksaa toisen merkin tuotteesta 10x kalliimpaa hintaa. Sisällöltään jotkut kalliiden merkkien tuotteet eivät ole Pirkka silmänympärysvoidetta (joka on muuten oikein hyvä silmänympärysvoide) kummempia, joten aina kallis hinta ei suoraan kieli tehokkuudesta. Itselleni ulkopakkaus ei ole mitenkään kovin ratkaiseva, merkitystä on vain sisällön toimivuudella. Joskus myös yllättäen edullisempien merkkien pakkaukset voivat olla kalliiden merkkien superlasipumppupulloja helppokäyttöisempiä. Enkä tee sillä luomivärirasian ympärillä olevalla samettipussukallakaan yhtään mitään.\nHerbinaa siis. Tässä omia suosikkejani. Kuvasta puuttuu Herbinan Ruusuvesi, joka on lempparikasvoveteni tällä hetkellä.\nMuutamasta voisin sanoa jotain. Herbinan puhdistusvaahto (alarivissä poikittain) on perusputsarini. Olen monikäyttötuotteiden ystävä, joten haluan kaikki meikkini irti samalla aineella. Tämä on se. Olen todennut tämän myös erittäin hyväksi ripsienpidennysten puhdistukseen, vaikka se ei olekaan täysin öljytön. En ole kuitenkaan huomannut vaahdon koskaan vaikuttanut pidennysteni pysyvyyteen. Riittoisakin on – ja edullinen.\nINCI: Aqua, Decyl Glucoside, Glycerin, Cocamidopropyl Betaine, Xylitol, Phenoxyethanol, Camellia Sinensis (White tea) Leaf Extract, PEG-75 Shea Butter Glycerides, Allantoin, Disodium Laureth Sulfosuccinate, Undecylenamidopropyl Betaine, Hydrolyzed Cottonseed Protein, Methylparaben, Propylene Glycol, Propylparaben, Ethylparaben, Benzophenone-4, Lactic Acid , Sodium Benzoate, Potassium Sorbate, Parfum, CI 42051\nHerbina Luomuruusu vartalovoiteeseen hurahdin täysin samantien. Ostin sitä viimeksi ensi kertaa ja pidin todella kovasti. Ihana, mieto tuoksu ja ennenkaikkea imeytyy nopeasti ja kosteuttaa pitkään. Onhan niitä nopeasti imeytyviä muitakin, mutta tässä oli vaan se joku juttu. Tässä ei parafiiniöljyä ole eikä glyseroliakaan kovin paljon, joten ihotuntuma on oikein mukava ja kalvoton.\nINCI: Aqua, Caprylic/Capric Triglyceride, Canola Oil, Dicaprylyl Ether, Cetearyl Alcohol, Glyceryl Stearate Citrate, Propanediol, Glyceryl Stearate, Butyrospermum Parkii (Shea) Butter, Glycerin, Rosa Damascena (Rose) Flower Water, Acacia Senegal Gum, Xanthan Gum, Phenoxyethanol, Sodium Citrate, Tocopheryl Acetate, Benzoic Acid, Dehydroacetic Acid, Tetrasodium Iminodisuccinate, Parfum, Linalool, Limonene\nHerbinan kuivashampoo on ihan ykkönen. Keskustelimme tänään ystäväni A:n kanssa, että kaikista testaamistamme kuivashampoista tämä on mahdollisesti paras. Raikas, puhdas tuoksu ja tarpeeksi ponnetta, edullinen tämäkin. Good stuff, suosittelen.\nINCI: Butane, Alcohol Denat., Propane, Solanum Tuberosum (Potato) Starch, Aluminum Starch Octenylsuccinate, Cocotrimonium Methosulfate, Aqua, Hydrated Silica, Parfum, Limonene\nLopuksi vielä terveisiä auringosta nauttivalta vanhalta rouvalta. Ruoho oli maukasta.\nKategoria(t): Ainesosat, Iho, Luottotuotteet, Tuotearviot\nRantakuntoon rasvaamalla!\nJulkaistu 05/06/2012| Jätä kommentti\nLisää voidetta niin päästään vielä bikinikuntoonkin! Not. Huhhei, on vähän paljolti ollut näitä diilijuttuja nyt blogissa esillä, mutta kun ovat niin armottoman hauskoja. Tänään CityDealista saisi voiteen, jolla sentit karisee vyötäröltä parissa viikossa. Vaikuttaviksi aineiksi rasvanpolton kannalta on mainittu Omega 3 ja kofeiini. Kas olisiko tässä uusi maailman superdieetti – kalaa ja kahvia? Tälle naurahdin kovasti: ”Omega 3:sta, jonka vaikuttavat aineet stimuloivat solujen toimistoa”. Solujen toimistoa. Voisin alkaa pitää ihan omaa blogiaan näistä diilisivustojen kosmetiikkahuijauksista. Ja kofeiini sitten solujen toimiston jälkeen vie diilin mukaan läskit mennessään.\nTuotteessa on kyllä huomattavasti Omega 3:sta yleisemmin rasvanpolttoaineissa käytettyä ainesosaa, Garcinia cambogia:a, tai varmaankin luultavasti kyseisen hedelmän kuoresta saatavaa hydroksisitruunahappoa. Sen väitetään hillitsevän ruokahalua, estävän rasvan varastoitumista etc, you know the story. Testit olivat osoittaneet lumelääkkeen laihduttavan aivan yhtä tehokkaasti.\nSitten päästään tähän lempiaiheeseeni, eli näiden kaikkien imeytymiseen sinne rasvakerrokseen asti. Ei mahdollista lainsäädännön eikä varmaankaan aineidenkaan puitteissa. Luulisi, että vetelemällä hyviä määriä näitä aineita ruoan ohessa pitäisi olla laiha kuin luteen henkäys; imeytyminen ruoansulatuksesta lienee huomattavasti todennäköisempää, kuin iholle levitettynä. Mihin tämän mahdollinen lumevaikutus sitten perustunee? Nesteenpoistoon. Kofeiini kiihdyttää aineenvaihduntaa, ja voi mahdollisesti onnistua stimuloimaan pintaverenkiertoa. Iho voi tuntua reippaan, 20 vuorokautta jatkuneen rasvauksen jälkeen myös kimmoisammalta. Tottakai, koska sitä on kosteutettu normaalia enemmän.\nMinkähänlainen lopputulos tulisi kun tätä hinkkaisi muutaman viikon vatsaan ja tuota aiempaa rintojensuurennusvoidetta ylävarustukseen – kertyisiköhän nesteet oikeaan paikkaan?\nKategoria(t): Ainesosat, Iho, Yleistä", "timestamp": "2018-05-22T19:42:30Z", "url": "https://incimix.wordpress.com/2012/06/"}