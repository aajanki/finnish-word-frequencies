{"text": "Lakko voi hankaloittaa katsastuksia kesäkuussa - Keskisuomalainen\nLakko voi hankaloittaa katsastuksia kesäkuussa\nAutojen katsastukset voivat vaikeutua kesäkuun alussa, jos palkansaajajärjestö Pardian ilmoittama lakko A-katsastus-konsernin toimipisteissä toteutuu.\nLakko alkaisi kesäkuun 1. päivänä, ja sen piirissä olisivat aluksi Ajovarman, A-Katsastuksen ja Yksityiset K-asemat Oy:n toimipaikat Helsingissä, Turussa ja Oulussa. Mikäli sopimukseen ei päästä, lakko laajenee 7. kesäkuuta koskemaan näiden yritysten koko maan toimipaikkoja. Tällöin lakko käsittäisi noin kaksi kolmasosaa kaikista Suomen katsastustoimipisteistä.\nPardia sanoo, että sen tavoitteena on vauhdittaa täysin lukkiutuneita työehtosopimusneuvotteluita. A-Katsastuksen yrityskohtaiset neuvottelut käynnistyivät helmikuun alussa, ja edellinen sopimus päättyi huhtikuun lopussa.\nA-Katsastuksen Pardiaan kuuluvissa henkilöstöyhdistyksissä on lähes tuhat jäsentä.", "timestamp": "2019-06-18T07:59:58Z", "url": "https://www.ksml.fi/kotimaa/Lakko-voi-hankaloittaa-katsastuksia-kes%C3%A4kuussa/123441"}