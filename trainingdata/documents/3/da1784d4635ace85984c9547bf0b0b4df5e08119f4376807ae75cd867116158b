{"text": "Ravitsemisalan yrityksillä eniten maksuviiveitä - Intrum Justitia\nRavitsemisalan yrityksillä eniten maksuviiveitä\nMaksuviiveellisten yritysten määrä on pysynyt ennallaan huhti-kesäkuussa. Viiveitä oli 18 100 yrityksellä, eli noin kuudella prosentilla Suomen yrityksistä. Eniten maksuviiveitä oli ravitsemisalan yrityksillä.\nRavitsemisalan yrityksistä maksuviiveitä oli 12 prosentilla. Määrä on kaksinkertainen kaikkien toimialojen keskiarvoon (6 prosenttia) verrattuna.\n- Kesän huonot säät eivät selitä tuloksia vaan alan tilanne on ollut heikko jo pitkään. Säiden vaikutukset alkavat näkyä maksuviivetilastoissa syksyn mittaan, jolloin ero muihin toimialoihin kasvanee entisestään, pohtii johtaja Juha Iskala Intrum Justitiasta.\nPitkät maksuajat pk-yritysten riesana\nMaksuviive ei vielä tarkoita maksuhäiriömerkintää, vaan kyse on siitä, että yrityksen laskunmaksu on viivästynyt ja se on ollut perinnän kohteena.\n- Yritysten kohdalla voi olla kyse hallinnollisesta tehottomuudesta ja hitaista prosesseista, mutta yleensä yritysten maksuviiveet johtuvat hitaasta rahankierrosta ja heikosta taloudellisesta tilanteesta. Myös tahallinen viivyttely on yleistä etenkin suurten yritysten kohdalla, Iskala kertoo.\nSuurilla yrityksillä on maksuviiveitä selvästi eniten: 29 prosenttia yli 100 henkeä työllistävistä yrityksistä oli huhti-kesäkuussa perinnän kohteena, kun keskimäärin perinnän kohteena oli kuusi prosenttia Suomen yrityksistä.\n- Pk-yritykset ovat vedonneet julkisuudessa jo pitkään maksujaan viivytteleviin isoihin yrityksiin, sillä niille rahankierron jumiutuminen voi olla kohtalokasta. Maksuviivetilastoissa ei kuitenkaan ole juurikaan nähtävissä muutosta, Iskala sanoo.\nMaksuaikoja venytetään myös suoraan sopimalla. Intrum Justitian keväällä 2015 tekemän maksutapakyselyn mukaan 62 prosentilta suomalaisista yrityksistä on pyydetty pidempiä maksuaikoja kuin ne olisivat olleet valmiita myöntämään.\nTiedot perustuvat Intrum Justitian Luottotietorekisterin ja Maksutaparaportin 2015 tietoihin.\nMaksuviiveelliset yritykset henkilöstömäärän mukaan (pdf)\nMaksuviiveelliset yritykset toimialaryhmittäin (pdf)\nMaksuviiveelliset yritykset maakunnittain (pdf)", "timestamp": "2017-10-20T03:21:37Z", "url": "https://www.intrum.com/fi/fi/tietoja-meista/tiedotteet/ravitsemisalan-yrityksilla-eniten-maksuviiveita/"}