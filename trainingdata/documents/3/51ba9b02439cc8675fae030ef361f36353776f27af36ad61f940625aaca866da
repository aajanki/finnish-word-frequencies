{"text": "Vika: Näyttö on liian pieni | Tieku.fi\nOrgaaninen diodi saa näytön taipumaan\nPuhelinta käytetään yhä enemmän myös intenetsivujen selaamiseen.\nNettisurfailun tekee tosin hankalaksi puhelimen pieni näyttö. Useimmat verkkosivustot on suunniteltu näyttämään hyvältä tietokoneen kuvaruudulla, jossa on hyvä näytön tarkkuus ja paljon pinta-alaa. Ratkaisu saattaa olla taipuisa näyttö, joka voidaan rullata erikokoiseksi aina tarpeen mukaan.\nJo nyt monissa puhelimissa käytetään niin sanottuihin orgaanisiin valodiodeihin perustuvia OLED-näyttöjä, joissa värit ovat kirkkaampia ja jotka kuluttavat vähemmän sähköä kuin vanhemmat nestekidenäytöt. Samsung on esitellyt puhelimia, joissa on taipuisa näyttö. Ajatus on se, että näyttöä rullataan suuremmaksi, kun tarvitaan lisää pinta-alaa. Täyteen mittaansa avattuna näyttö on kaksi kertaa niin suuri kuin useimmissa nykyisissä älypuhelimissa.\nSamsung aikoo aloittaa taipuisanäyttöisten puhelimien sarjatuotannon vuoden 2012 kesällä. Niistä on uumoiltu alkavan suuri mullistus. Tiukasti kokoon kiertyvä ohut kosketusnäyttö voidaan vetää auki, kun puhelimella halutaan surfata netissä tai vaikka katsella valokuvia tai elokuvia.\nToisaalla tutkitaan mahdollisuutta jättää näyttö pois kokonaan. Sen sijaan puhelin halutaan varustaa projektorilla, joka voi heijastaa halutun kokoisen näytön mille tahansa pinnalle. Hieman kauempana tulevaisuudessa on hologrammiprojektio, jolla voidaan tuot-taa kolmiulotteisia kuvia. Esimakua niistä on saatu muun muassa Tähtien sota -elokuvissa.\nLaadukas kuva taipuisalla näytöllä\nOLED-näyttö koostuu orgaanisista diodeista, jotka loistavat väreissä, kun niihin johdetaan sähköä. Taustavaloa ei tarvita, ja siksi sähköä kuluu vähemmän kuin vanhoissa LED-näytöissä. OLED-näytön elektrodit voivat olla taipuisia.", "timestamp": "2017-12-11T01:47:32Z", "url": "http://tieku.fi/teknologia/mobiililaitteet/vika-naytto-on-liian-pieni"}