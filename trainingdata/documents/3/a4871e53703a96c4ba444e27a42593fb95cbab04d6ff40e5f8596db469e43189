{"text": "Syöpään kuollut brittityttö voitti historiallisen oikeusjutun: 14-vuotiaan ruumis syväjäädytettiin - Ulkomaat - Helsingin Sanomat\nSyöpään kuollut brittityttö voitti historiallisen oikeusjutun: 14-vuotiaan ruumis syväjäädytettiin\n”Olen vain 14-vuotias, ja en halua kuolla”, tyttö vetosi tuomioistuimeen ennen kuolemaansa.\nArizonalainen Alcor on yksi kryosäilöntäpalveluja Yhdysvalloissa tarjoavista yrityksistä. (KUVA: Jeff Topping Reuters)\nJulkaistu: 18.11.2016 11:03 , Päivitetty: 18.11.2016 21:26\nSyöpää sairastanut 14-vuotias brittityttö on voittanut Britanniassa historiallisen oikeusjutun, joka salli hänen ruumiinsa syväjäädyttämisen kuoleman jälkeen.\nTyttö oli toivonut ruumilleen kryogeenista käsittelyä, jotta hänet voisi mahdollisesti joskus tulevaisuudessa herättää henkiin ja parantaa. Tytön äiti tuki lapsensa toivetta, mutta isä alkujaan vastusti sitä.\nTapauksesta kertoivat Britannian yleisradioyhtiö BBChttp://www.bbc.com/news/health-38012267 ja brittilehti The Guardianhttps://www.theguardian.com/science/2016/nov/18/teenage-girls-wish-for-preservation-after-death-agreed-to-by-court.\nHarvinaislaatuista syöpää sairastanut tyttö kuoli lokakuussa. Hänen ruumiinsa on kuljetettu Yhdysvaltoihin ja säilötty siellä.\nTyttö oli kotoisin Lontoon alueelta.\nOikeus päätti hieman ennen tytön kuolemaa, että hänen äitinsä saa päättää ruumiin kohtalosta. Tytön vanhemmat olivat eronneet, eikä tyttö ollut tavannut isäänsä vuosikausiin. Hän oli vastustellut isän näkemistä senkin jälkeen, kun tämä oli kuullut lapsensa sairaudesta ja yritti päästä häntä tapaamaan.\nTyttö lähetti ennen kuolemaansa tuomioistuimelle kirjeen, jossa hän perusteli toivettaan tulla syväjäädytetyksi.\n”Olen vain 14 ja en halua kuolla, mutta tiedän että niin käy. Uskon, että kryosäilöntä antaa minulle mahdollisuuden tulla parannetuksi ja herätetyksi henkiin, vaikka sitten sadan vuoden kuluttua”, tyttö kirjoitti brittimedian mukaan.\n”En halua joutua haudatuksi maan alle. – – Haluan tämän mahdollisuuden. Se on toiveeni.”\nRuumiin syväjäädytyksen hoiti Yhdysvalloissa kaupallinen yritys. Se maksoi 37 000 puntaa eli noin 43 000 euroa.\nTytön perhe ei ole varakas, mutta The Guardianin tietojen mukaan tytön äidinpuoleiset isovanhemmat onnistuivat hankkimaan rahat ruumiin syväjäädyttämiseen.", "timestamp": "2017-10-23T09:08:02Z", "url": "https://www.hs.fi/ulkomaat/art-2000004875526.html"}