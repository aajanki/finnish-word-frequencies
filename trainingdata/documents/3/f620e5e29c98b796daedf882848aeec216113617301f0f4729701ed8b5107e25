{"text": "UB Nordic Forest Management Oy on sopinut metsätilakaupoista UPM:n kanssa | United Bankers\n12.9.2014 United Bankers\nUB Nordic Forest Management Oy:n hallinnoima Nordic Forest Fund I (NFF) ja UPM ovat sopineet 9.9.2014 yli 1 000 hehtaarin metsäkaupasta. Kaupan kohteena olevat tila ja kaksi määräalaa sijaitsevat Lieksassa ja Paltamossa. Nyt solmittuun metsätilakauppaan liittyy pitkäaikainen puukauppa- ja metsäpalvelusopimus UPM:n kanssa, mikä takaa puulle vakaan menekin ja metsien kestävän hoidon. Tämä kauppa mukaan lukien ovat NFF ja UPM sopineet noin 4 600 hehtaarin metsätilakaupoista. Tilat sijaitsevat Pohjois-Savossa, Pohjois-Karjalassa, Pohjois-Pohjanmaalla ja Kainuussa. Kaupan osapuolet ovat sopineet, että sopimusten hintaa ei julkaista.\n”Nordic Forest Fund tarjoaa sijoittajalle mahdollisuuden omistaa palan suomalaista metsää ilman metsänhoidon ja oikea-aikaisen oston ja myynnin huolia”, kertoo UB Nordic Forest Management Oy:n toimitusjohtaja Mikael Beck. ”Rahaston metsästrategiassa hyödynnetään metsätalouden suunnittelun johtavaa osaamista tavoitteena sijoitetun pääoman tuoton optimointi. UPM on rahastollemme erittäin mielekäs pitkäaikainen yhteistyökumppani.”\n”Pitkäaikainen puukauppa- ja metsäpalvelusopimus osana NFF:n kaltaisten sijoittaja-asiakkaiden kanssa tehtäviä metsätilakauppoja on molemmille osapuolille hyödyksi”, sanoo UPM:n metsätalousjohtaja Sauli Brander. ”Sijoittajalle sopimus takaa metsien hyvän hoidon ja tasaisen tulovirran puukaupoista. UPM:lle se merkitsee tasaista puuvirtaa ja yhtiön metsäammattilaisten osaamisen hyödyntämistä uudenlaisessa metsänomistusympäristössä.”\nNordic Forest Fund I on United Bankers Oy:n tytäryhtiön UB Nordic Forest Management Oy:n (NFM) hallinnoima rahasto. NFM:n toimitusjohtaja on KTM Mikael Beck ja hallituksen puheenjohtaja KTM, MMK Rainer Häggblom. Häggblom on maailman johtavia metsäalan asiantuntijoita. Hänellä on yli kolmenkymmenen vuoden kokemus metsätoimialasta ja -sijoituksista mm. aiemmista tehtävistään Jaakko Pöyryn toimitusjohtajana ja hallituksen puheenjohtajana. www.nordicforest.fi", "timestamp": "2019-10-16T15:35:17Z", "url": "https://unitedbankers.fi/ub-nordic-forest-management-oy-on-sopinut-metsatilakaupoista-upmn-kanssa/"}