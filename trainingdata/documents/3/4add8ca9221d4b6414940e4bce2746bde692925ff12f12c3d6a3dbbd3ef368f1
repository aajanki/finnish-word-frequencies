{"text": "Sähköala.fi | Tarketti-sovelluksen edut löydettiin työmailla\nAmmattilaiset Ajankohtaisia artikkeleita Yritys ja yrittäjyys Tarketti-sovelluksen edut löydettiin työmailla\nTarketti-sovelluksen edut löydettiin työmailla\nSähköinfon Tarketti-sovellus helpottaa työmaiden puutteiden kirjaamista, valmiiden kohteiden tarkastuksia sekä kuntotutkimusten tekoa.\nSähköarinan työmaainsinööri Eero Järvi käyttää Tarkettia tabletin lisäksi myös kannettavalla tietokoneella.\nSähköinfon työmaiden seurantaan kehittämä Tarketti-tarkastussovellus on otettu työmailla hyvin vastaan. Sovelluksen käyttö aloitetaan lataamalla kohteen sähkö- tai pohjapiirustukset Android-tabletin tai iPadin muistiin pdf-muodossa. Tämän jälkeen kaikki kohteessa tehdyt havainnot ja kommentit on helppo lisätä, kirjata ja merkitä piirroksen oikeisiin kohtiin.\nHelsinkiläisen Sähköarina Oy:n työmaainsinööri Eero Järvi on käyttänyt Tarkettia Vantaan Cumulus Airport -hotellin peruskorjaustyömaalla reilun puolen vuoden ajan erityisesti palokatkojen valmistumisen seurantaan. Järvi saattaa lisätä yhteen pohjakuvaan satakin tabletilla otettua valokuvaa.\n– On se ihan kätevä. Kuvien arkistoinnissa säästää tosi paljon aikaa, kun nyt näkee heti, mistä kuva on otettu, Järvi kertoo.\nCumuluksen työmaalla Tarkettia käytetään myös esimerkiksi lattialämmityskaapeleiden kuvaamiseen ennen valuja. Sekä yrityksen sähkö- että LVI-puolen työnjohtajilla on käyttöoikeudet dokumentteihin, mikä helpottaa rinnakkaisten työvaiheiden etenemisen seurantaa ja muutostoiveiden välittämistä eteenpäin.\nSamalla hankkeen etenemisestä saa helposti tiedot myös toimistolle, eikä työnjohdon tarvitse lähteä toimistolta tarkastamaan erikseen jokaisen muutostyön etenemistä. Samalla raportointi nopeutuu ja ylimääräinen työ vähenee, kun paperisia tarkastuslomakkeita ei tarvitse enää kirjoittaa erikseen puhtaaksi koneelle.", "timestamp": "2020-02-19T02:02:29Z", "url": "http://www.sahkoala.fi/ammattilaiset/artikkelit/yritys/fi_FI/Tarketti_tyomaalla/"}