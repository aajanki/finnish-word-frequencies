{"text": "Puijottarien kausi päättyi tappioon | Puijon Pesis\nEtusivu / 2018 / Puijottarien kausi päättyi tappioon\n13 elokuun, 2018 admin2018, NSS, Otteluraportit, Puijottaret, suomensarja, Uutiset\nPuijottaret lähti sunnuntaina hakemaan paikkaa jatkopeleihin, kun Hamina saapui vieraaksi Kuopioon. Jatkopelit jäivät kuitenkin haaveeksi, kun Hamina vei jännittävän ottelun kotiutuslyöntikilpailussa 1-2 (12-6, 1-5, 1-1, 2-3).\nOttelu alkaa lupaavasti ja Puijottaret pääsee aloittamaan ottelun sisältä kapteeni Siru Seppäsen voittaessa hutunkeiton. Kotijoukkuen juoksutili avautuu Ella Kauhasen välilyönnillä Annika Asunmaan karatessa kotipesään.\nEnsimmäinen jakso ratkeaa neljännessä vuorossa kun Nora Pulkkinen (2+5/3) lyö kakkospuolelta läpi päivän toisen kunnarinsa ja Siiri Pulkkisen (1+3/2) seuratessa seuraavalla lyöntivuorolla siskonsa esimerkkiä lyömällä itsekin kunnarin arvoisesti läpi. Haminan takaa-ajosta huolimatta ensimmäinen jakso päättyy kotijoukkueen voittoon lukemin 12-6.\nToisella jaksolla Puijottarien sisäpeli tökkii ja etenijä ennättää kolmoselle koko jakson aikana vain kahdesti. Myös ulkopeli ajoittain hieman takkuaa ja Hamina käyttää tilanteensa hyödyksi saaden aikaan viisi juoksua. Ensimmäistä jaksoa huomattavasti tiukempi toinen jakso päättyy Haminaan 1-5 voittoon.\nSupervuorossa Hamina aloittaa sisällä saaden aikaan yhden juoksun. Puijottarien juoksu syntyy kuin lahjana vapaataipaleella mutta onnekkaasta alusta huolimatta tilanteet kuivuvat kasaan ja ratkaisu siirtyy kotiutuslyöntikilpailuun.\nKotiutuslyöntikilpailussa Hamina on lopulta parempi juoksuin 2-3. Näin ollen Puijottarien kausi päättyy pienoiseen pettymykseen. Kausi sisälsi kuitenkin suuria kehitysaskelia, tiivistä joukkuehenkeä ja venymistä tiukoissa paikoissa esimerkiksi lohkon kärkijoukkueita vastaan. Kun kauteen mahtuu myös paljon onnistumisia, on siitä hyvä lähteä hetken hengästytauon jälkeen jatkamaan kohti ensi kautta.", "timestamp": "2020-05-28T01:52:18Z", "url": "https://puijonpesis.fi/uutiset/puijottarien-kausi-paattyi-tappioon/"}