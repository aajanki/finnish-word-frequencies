{"text": "Katarinan kesätyöpäivä keikuttaa aiempia arkirutiineja - Newsbox.fi\nKoti Vantaa Hakunila Katarinan kesätyöpäivä keikuttaa aiempia arkirutiineja\nLääketieteen opiskelija Katarina Kuikko, 23, on kesätöissä lääkeyhtiön jakelukeskuksessa ja yllättyi lääkealan mittakaavasta ja kuhinasta. Seurasimme Katarinan työpäivää aamun harrastuksista illan viimeiseen lääketilaukseen.\nKlo 9  Aamuni alkavat tavallista myöhemmin\nKesä ja iltapainotteinen työ Tamron jakeluvarastolla muuttivat Katarina Kuikon, 23, arkirutiineja. Lääketieteen opintojen jäätyä kesätauolle aamupäivät ovatkin nyt vapaa-aikaa ja illat kuluvat lääketilauksia täyttäen.\nArkirytmistäni on tullut päinvastainen kuin ennen. Aamupäivisin käyn museoissa, taidenäyttelyissä, opettelen kitaransoittoa ja liikun luonnossa. Illat olen töissä. Menen nukkumaan ja herään muutamaa tuntia myöhemmin kuin tavallisesti, jotta ehdin levätä vuorojen välissä, Kuikko kertoo.\nKlo 14.3015.30  Iltatyöpäivässä on vartin liukuma\nMuuten täällä saa olla omissa vaatteissaan. Ainoa edellytys on, että niissä on mukava olla. Varastolla ei ole kylmä, joten t-paidassa pärjää hyvin. Työpisteestä riippuen meteliä saattaa olla sen verran, että pidän korvatulppia. Muuten omalla työpisteellä voi vaikka kuunnella musiikkia.\nTyövuoroissamme on vartin liukuma, eli aiemmin tullessaan kerryttää saldoa, jonka voi käyttää sopivana päivänä lähtemällä kotiin aikaisemmin. Täällä on myös mahdollista toivoa vuoroja haluamallaan työpisteellä, jos haluaa oppia tai kokeilla jotain uutta.\nKlo 16.30  Enemmän rutiinia, vähemmän ihmettelyä\nKatarina on työskennellyt useamman viikon lääkkeiden keräilyautomaatilla, joka ottaa itse lääketilaukseen tarvitut tuotteet hyllyistä. Kokemuksen karttuessa työstä on tullut rutiinia, eikä mukana ole enää ensimmäisten päivien epävarmuutta.\nKeräilyautomaatilla on sekä lyhyt että pitkä puoli. Lyhyellä puolella lääkkeitä on enemmän ja kahdessa kerroksessa, pitkällä puolella samaa lääkettä on koko koneen pituudelta. Aivan ensimmäisenä tarkistan, kuinka täynnä puoleni on ja voiko sitä täyttää uusilla lääkkeillä. Jos edellisenä iltana on ehtinyt täyttää konetta valmiiksi sen korkeimmalle tasolle saakka, availen valmiiksi tilauksien pakkauslaatikoita tai vien pahviroskia puristimeen, Kuikko kertoo.\nJoissain lääkkeissä on paketin läppää kiinni pitävää sinettiteippiä, joten välillä kaksi lääkepakkausta on saattanut liimautua yhteen. Paketti voi myös olla ruttaantunut tai siinä on muutoin oudot liimaukset. Sellaiset tuotteet pitää viedä erilliseen hyllyyn pois tilaustuotteiden joukosta.\nLavamanuaali-pisteellä vaihtuvan tilauksen erät merkataan helposti erillisellä käsipäätteellä, mutta keräilyautomaatilla koneeseen ei saa täyttää uutta erää ennen kuin vanha on loppunut. Siksi vaihtuva erä ja sen uudet tiedot on naputeltava erikseen tietokoneella.\nKlo 19  Ruokatauolla voi jutustella\nLavamanuaali-pisteellä tiettyjen asemien tauot on tarkkaan ajastettu. Keräilyautomaatilla saan valita ajankohdan, kunhan kaikki pisteen työntekijät eivät ole samaan aikaan tauolla.\nKyllästyn nopeasti, jos joudun syömään samaa ruokaa monta päivää peräkkäin. Tänään mukana on kuitenkin makaronilaatikkoa, koska halusin tehdä jotain nopeaa ja helppoa, Kuikko kertoo.\nTyössäni parasta on mukavat työkaverit! On aina mukava mennä töihin, ja päivät hurahtavat ohi ihan huomaamatta.\nKlo 22.4524  Taksilla kotiin myöhäisvuorosta\nMaanantai on pisin työpäivä, koska silloin tilauksia on käsiteltävänä eniten. Vuoro loppuu tasan klo 24. Viikonloppua kohden vuorot lyhenevät, ja perjantaina lopetellaan jo klo 22.45.\nKeräilypisteellä esimerkiksi hyllyillä olevat pahvilaatikot käännetään usein vuoron ajaksi kyljelleen, jotta niitä on helpompi ottaa käyttöön. Päivän päätteeksi ne pitää muistaa kääntää pystyyn, jotta uusia lääkkeitä voi täyttää hyllyyn sen toiselta puolelta seuraavana päivänä, Kuikko kertoo.\nKotiin päästessä kello on jo paljon, joten menen iltatoimien jälkeen suoraan nukkumaan.\nOpiskelee ensimmäistä vuotta lääketiedettä\nEnsimmäistä kesää lääkeyhtiö Tamron varastolla töissä\nArvostaa: Työssäni minulla on vastuu lääkkeiden käsittelystä ja tehdasviallisten tuotteiden poistamisesta. Haastavuuden lisäksi työssä on parasta mukavat työkaverit! Päivät hurahtavat ihan huomaamatta.\nLääkäriksi opiskeleva 23-vuotias Katarina Kuikko työskentelee tämän kesän Tamron varastotyöntekijänä.", "timestamp": "2020-08-09T23:54:08Z", "url": "https://www.newsbox.fi/ihmiset-ja-ilmiot/category-ihmiset-ja-ilmiotkatarinan-kesatyopaiva-keikuttaa-aiempia-arkirutiineja/?utm_source=rss&utm_medium=rss&utm_campaign=category-ihmiset-ja-ilmiotkatarinan-kesatyopaiva-keikuttaa-aiempia-arkirutiineja"}