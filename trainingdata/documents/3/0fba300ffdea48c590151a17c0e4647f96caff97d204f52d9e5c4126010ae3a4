{"text": "Pesälä valittiin ensimmäiseksi varapuhemieheksi - MTVuutiset.fi\nPesälä valittiin ensimmäiseksi varapuhemieheksi\nJulkaistu 19.11.1996 15:24\nKeskustan kansanedustaja Mikko Pesälä, 58, valittiin eduskunnan ensimmäiseksi varapuhemieheksi. Pesälä sai 170 ääntä annetuista 177 äänestä. Pesälä seuraa tehtävässä europarlamenttiin valittua Sirkka-Liisa Anttilaa (kesk.), joka uuden tehtävänsä myötä luopui kansanedustajan paikastaan.\nVaalissa sai neljä ääntä Anneli Jäätteenmäki (kesk.) ja yhden äänen Esko Aho (kesk.). Yksi lippu oli tyhjä ja yksi hylättiin, koska siinä oli puutteellinen nimi.\nKymen vaalipiiriä edustava Pesälä on nykyisen eduskunnan pitkäaikaisimpia jäseniä. Hän nousi Arkadianmäelle ensimmäisen kerran vuonna 1975. Hän on toiminut aiemmin toisena varapuhemiehenä vuosina 1983-1991 ja 1991-1994. Vuosina 1994-95 Pesälä toimi maatalousministerinä pääministeri Esko Ahon (kesk.) hallituksessa.\nPesälän valinta rikkoo eduskunnan puhemiehistön naiskolmikon. Puhemiehenä jatkaa edelleen Riitta Uosukainen (kok.) ja toisena varapuhemiehenä Kerttu Törnqvist (sd.).\nPesälän valinta täysistunnossa selvä tapaus, mutta omassa ryhmässään viime viikolla hän joutui tiukoille eli voitti äänestyksessä vastaehdokkaansa Jorma Huuhtasen täpärästi luvuin 18-17.\nPesälä on viime vuosikymmenien pitkäaikaisin eduskunnan puhemiehistön jäsen. Hän on kuvannut varapuhemiehen tehtävää istumiseksi kultaisessa häkissä. Varapuhemiehet johtavat eduskunnan täysistuntoja, mutta eivät osallistu valiokuntatyöskentelyyn eivätkä perinteisesti käytä puheenvuoroja täysistunnoissa, vaikkakin äänestävät. Toisaalta varapuhemiesten edustustehtävät ovat vähäisemmät kuin puhemiehellä.", "timestamp": "2018-11-17T23:57:18Z", "url": "https://www.mtvuutiset.fi/artikkeli/pesala-valittiin-ensimmaiseksi-varapuhemieheksi/5373626"}