{"text": "Easy Rider -elokuvan näyttelijä Karen Black on kuollut - Viihde - Ilta-Sanomat\njuuri nyt: Miestä epäillään naisen taposta Enontekiöllä – Epäiltyä etsittiin helikopterilla maastosta\njuuri nyt: Liikuttunut Kimmo Timonen hauskuutti paitaseremoniassa – ”Kiitos isä ja äiti että 41 vuotta sitten pistitte makuuhuoneen oven kiinni”\nEasy Rider -elokuvan näyttelijätähti on kuollut\nJulkaistu: 9.8.2013 9:52\nYli sadassa elokuvassa näytellyt Karen Black menehtyi keskiviikkona syöpään.\nAmerikkalainen näyttelijä Karen Black on kuollut 74-vuotiaana. Black tunnetaan vuonna 1969 valmistuneesta Easy Rider -elokuvasta.\nEasy Rider oli ohjaaja Dennis Hopperin läpimurtoelokuva. Se kuvaa nuoria moottoripyöräilijöitä ja tuo esille 1960-luvun nuorten aikuisten elämää.\nBlackillä oli elokuvassa sivuosarooli LSD:tä käyttävänä prostituoituna.\nFoxNewshttp://www.foxnews.com/entertainment/2013/08/08/easy-rider-actress-karen-black-dead-at-74/-sivuston mukaan Karen Blackin puoliso Stephen Eckelberry on vahvistanut tähden kuoleman. Puolison mukaan Black menehtyi keskiviikkona syövän aiheuttamiin komplikaatioihin.\nEckelberry myös kirjoitti Facebook-sivulleen suruviestin.\n- Joudun suureksi surukseni kertomaan, että vaimoni ja paras ystäväni Karen Black menehtyi juuri, vain muutamia minuutteja sitten. Kiitos kaikille rukouksistanne ja rakkaudestanne, ne merkitsevät minulle yhtä paljon kuin hän merkitsi minulle, puoliso kirjoitti koskettavasti.\nKaren Black tunnettiin kiharoista, paksuista hiuksistaan ja täyteläisistä huulistaan. Hän esitti FoxNewsin mukaan elokuvissaan usein naisia, jotka olivat hieman kummallisia, ongelmissa tai jollain tapaa uhatussa tilanteessa.\nBlack kilpaili vuonna 1971 sivuosa-Oscarista Rajut kuviot -elokuvan roolisuorituksellaan. Hän voitti urallaan myös kaksi Golden Globe -palkintoa. Easy Riderin lisäksi Black nähtiin muun muassa elokuvissa Rajut kuviot, Nashville, Firecracker ja Dogtown.\nNäyttelijätär oli neljä kertaa naimisissa, ja hänellä oli kolme lasta.\nJuttua on päivitetty klo 12.46 korjaamalla Oscar-voitto ehdokkuudeksi.", "timestamp": "2016-12-03T18:01:05Z", "url": "http://www.iltasanomat.fi/viihde/art-2000000646445.html"}