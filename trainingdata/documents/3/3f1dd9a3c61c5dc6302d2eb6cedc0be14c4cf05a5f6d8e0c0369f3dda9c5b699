{"text": "Suurmäen jännitysnäytelmä päättyi norjalaisjuhlaan - Hiihtoliitto\n7.3.2004← Takaisin\nSuurmäen jännitysnäytelmä päättyi norjalaisjuhlaan\nSalpausselän kisojen sunnuntainen suurmäen kilpailu oli kilpailu norjalaiset vastaan Janne Ahonen. Lahtelainen taisteli hienosti, joutui kuitenkin taipumaan kahdelle vuonojen maan kilpailijalle. Voiton vei Björn Einar Romören ja mitä harmittavinta, Ahosen vastapeluri maailmancupin voitosta taisteltaessa, Roar Ljökesöy otti kakkossijan vain kymmenyksen erolla. Janne Ahonen oli kolmas.\nKoko Salpausselän viikonlopun Ahonen ja Ljökesöy hyppäsivät tasatahtia. Miehet olivat käytännöllisesti katsoen tasassa joukkuekilpailussa. Sunnuntain suurmäessä miehet olivat ensimmäisen kierroksen tasapisteissä. Kumpikin hyppäsi 126 metriä ja sai pisteitä 136.0. Toisella kierroksella Ahonen hyppäsi puoli metriä Ljökesöytä enemmän, mutta hävisi pisteissä niin, että eroksi jäi tuo harmittava yksi kymmenys. Norjalaisen tyylipisteet toiselta olivat 19.0-19,5-19.0-19,5-19,5 ja Ahosen 19,0-19,0-19,5-19,0-19,0. Kymmenyksen häviö kavensi Janne Ahosen johtoa maailmancupissa 20 pisteellä. Ahosella on nyt pisteitä 1198 pistettä ja Ljökesöyllä 1026. Jäljellä on kolme kilpailua, keskiviikkona Kuopiossa ja ensi viikonloppuna Lillehammerissa ja Holmenkollenilla.\nJanne Ahonen lupaa taistella maailmancupin voitosta vaikka hampaat irvessä. Hän hyppäsi Lahdessa hyviä hyppyjä ja niin hän on valmis jatkamaan. \"Pysytään vaan Ljökesöyn kannassa.\"\nKilpailun voittajaksi hyppäsi toisen kierroksen pisimmällä hypyllä, 126 metriä, Norjan Björn Einar Romören, joka ensimmäisen kierroksen jälkeen oli kolmas. Norjan menestystä täydensi Tommy Ingerbirtsen neljäntenä.\nSuomalaisista Tami Kiuru oli seitsemäs, Matti Hautamäki kymmenes, Janne Happonen 17:s, Akseli Kokkonen 21:s, Jussi Hautamäki 24:s ja Veli-Matti Lindström 26:s.\nLisätietoja: www.lahtiskigames.com", "timestamp": "2020-04-02T05:38:51Z", "url": "https://www.hiihtoliitto.fi/en/uutiset/suurmaen-jannitysnaytelma-paattyi-norjalaisjuhlaan/"}