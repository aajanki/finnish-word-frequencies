{"text": "Katri, Keihäs (2016)\nkeihas_katri.pdf (1.320Mt)\nKatri, Keihäs\nhttp://urn.fi/URN:NBN:fi:amk-201704114578\nKehittämistyön tarkoituksena oli kehittää Pöytyän kunnan vanhusten asumispalveluyksiköiden sosiokulttuurisen toiminnan lähtökohtia sekä yhteistyötä toimintaa tuottavien tahojen kanssa. Kehittämistyön tavoitteena oli saada Pöytyän kunnan vanhusten asumispalveluyksiköiden arkeen yksilöllinen ja asukaslähtöinen malli tukemaan asukkaiden monipuolista sosiokulttuuristen toiminnan toteutumista. Kehittämistyön tavoitteena oli myös synnyttää hoitajien innostusta jokapäiväiseen sosiokulttuuriseen toimintaan asumispalveluyksiköissä ja saada heidät huomioimaan asukkaiden kulttuuriset ja ilmaisulliset tarpeet osana päivittäistä hoivatyötä. Kehitetyn toiminnan tavoitteena oli lisätä asukkaiden elämänlaatua, yhteisöllisyyttä, elämän sisältöä sekä merkityksellisyyden ja osallisuuden tunnetta antaen heille mahdollisuuden elää omannäköistä arkea.\nKehittämistyön tutkimuksellinen lähestymistapa oli laadullinen ja siinä yhdistyy toimintatutkimuksen ja palvelumuotoilun piirteitä. Työ toteutettiin kolmella eri aineistonkeruumenetelmällä: asukaskyselyllä, työpajatyöskentelyllä sekä benchmarking-tiedon keräämisellä. Asukaskyselyllä kerättiin aineistoa, joka tuki kehittämistyön asukaslähtöistä näkökulmaa. Kyselyjen jälkeen työn kehittämistä jatkettiin työpajoissa, joissa oli osallisena asumispalveluyksiköiden henkilökuntaa sekä kunnan ja kolmannen sektorin toimijoita. Työpajojen työskentelyssä hyödynnettiin kirjallisuuskatsausta ja benchmarking-tietoa.\nKehittämistyön tuloksena Pöytyän kunnan vanhusten asumispalveluyksiköihin suunniteltiin asukkaiden tarpeisiin vastaava aktiivista sosiokulttuurista toimintaa kuvaava toimintamalli. Mallin avulla asukkaiden elämäntarina, voimavarat ja toiveet tuodaan esiin ja näkyviksi. Asukkaat otettiin mallin myötä aktiivisiksi osallistujiksi toiminnan suunnitteluun ja kehittämiseen. Toimintaa suunniteltiin fyysisesti, sosiaalisesti ja kulttuurillisesti aktiivisesta lähtökohdasta. Sosiokulttuurisen toiminnan perustaksi määriteltiin asumispalveluyksiköiden aktiivinen arki, joka sisältää toimijuuden ja osallisuuden päivittäisissä toimissa sekä yksilöllisen että kulttuurillisesti monipuolisen, asukkaan näköisen arjen toiminnan.\nKehittämistyön aikana tehtiin myös vapaaehtoistoiminnan kehittämissuunnitelma vuodelle 2017 sekä luotiin yhteistyöverkostoa kulttuurillista toimintaa tuottavien toimijoiden ja järjestöjen kanssa. Kehittämistyön lopputuloksena oli se, että asumispalveluyksiköiden henkilökunnan välinen yhteistyö lisääntyi ja sosiokulttuurinen toiminta sai erilaisen merkityksen asukkaiden elämäntarinan ja voimavarojen esiin nostamisen myötä.", "timestamp": "2019-03-24T19:17:27Z", "url": "https://www.theseus.fi/handle/10024/124544"}