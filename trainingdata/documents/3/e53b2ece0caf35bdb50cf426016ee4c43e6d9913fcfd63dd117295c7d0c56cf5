{"text": "Miksi nainen saa orgasmin? Osa 2 - MTV.fi\nMiksi nainen saa orgasmin? Osa 2\nLifestyle > Lifestyle Julkaistu 23.07.2012 20:30 (Päivitetty 24.07.2012 11:51)\nMiksi nainen kykenee saamaan orgasmin? Artikkelin toinen osa paljastaa syyt naisen nautinnon takana.\nTässä artikkelissa käsitellään erilaisia teorioita siihen, miksi nainen saa orgasmin. Lukijan kannattaa ensin perehtyä artikkelin , jotta hän saa kokonaisvaltaisen käsityksen asiasta. Lue:\nSpermasotaa\nRobin Baker ja Mark Bellis ovat tutkimuksissaan tehneet mielenkiintoisen huomion siitä, että mikäli naisen sisällä on kahden eri miehen siittiöitä, nämä alkavat taistella keskenään. Vahvimmat siittiöt voittavat ja vain niillä on mahdollisuus hedelmöittää nainen. Tämä takaa parhaiden geenien siirtymisen.\nAikaisemmin on ihmetelty, miksi suurin osa miehen siittiöistä on epämuodostuneita. Bakerin mukaan syy on siinä, että niillä on eri toimintamalli. Miehen siemensyöksyssä 500 miljoonaa siittiötä on niin kutsuttuja tappajasiittiöitä. Sadan miljoonan siittiön tehtävänä on puolestaan tukkia kulkureitit mahdollisilta kilpailijoilta ja ainoastaan miljoona siittiötä on hedelmöityskykyisiä. Tukkijat ovat iällisesti vanhimpia siittiöitä.\nTappajien tarkoituksena on sen sijaan tuhota emättimessä mahdollisesti olevia toisen miehen siittiöitä ja erityisesti munasolun metsästäjiä. Tappajat tekevät sen siirtämällä syövyttävää nestettä vieraaseen siittiöön. Munasolun metsästäjät taas ovat niitä siittiöitä, jotka pyrkivät hedelmöittämään munasolun ja ne ovat iällisesti kaikkein nuorimpia.\nMiehen ejakuloidessa siittiöistä vanhimmat erittyvät ensin ja nuorimmat vasta siemensyöksyn loppuosassa. Miehen ejakuloidessa emättimeen vanhimmat siittiöt asettuvat emättimen takaosassa olevan altaan pohjalle ja nuoret siittiöt asettuvat päällimmäisiksi. Nuorimmat siittiöt ovat aktiivisia ja kulkeutuvat ensimmäisinä kohti kohdunkaulaa. Pääosa vanhimmista siittiöistä poistuu emättimestä takaisinvirtauksen yhteydessä eli valuvat ulos emättimestä.\nMikäli vanhaa siemennestettä on paljon ja kohdunkaula laskeutuu hyvin alas siemennesteen muodostamaan altaaseen, nuorimmat siittiöt joutuvat raivaamaan tiensä vanhojen siittiöiden läpi päästäkseen kohdunkaulaan sisään. Tämä heikentää Bakerin mukaan huomattavasti munasolua metsästävien siittiöiden mahdollisuutta onnistua tehtävässään. Miehelle on siten etua siitä, että hän ejakuloi suhteellisen säännöllisesti, koska se vähentää ejakulaation aikana erittyvien siittiöiden määrää ja toisaalta varmistaa sen, että siittiöt ovat nuoria ja viriilejä. Tällöin munasolua metsästävät siittiöt saavuttavat paremmin kohteensa. Miehen on siis hedelmöittämisen kannalta tehokkainta ejakuloida aina tuoreita siittiöitä.\nOn havaittu, että tiiviissä parisuhteessa elävä mies ejakuloi vähemmän siittiöitä kuin mies, jolla ei ole vakituista kumppania. Parisuhteessa elävän miehen elimistö mukautuu tilanteeseen, jossa ei ole pelkoa kilpailevista siittiöistä. Siittiöitä ejakuloidaan vain minimaalinen määrä, joka kuitenkin riittää munasolun hedelmöittämiseen. Parisuhteessa oleva mies ejakuloi myös suurimmaksi osaksi tukkijoita.\nMikäli mies esimerkiksi seurustelee ja tapaa tyttöystävänsä yleensä vain viikonloppuisin, hän erittää yhdynnän aikana huomattavasti enemmän siittiöitä kuin normaalisti. Tällaisessa tilanteessa mies ejakuloi 700 miljoonaa siittiötä naisen emättimeen normaalin 200–400 miljoonan siittiön sijaan.\nTämän ilmiön biologinen perusta on Bakerin mukaan siinä, ettei mies voi olla varma siitä, onko hänen tyttöystävänsä ollut yhdynnässä jonkun muun miehen kanssa.\nJälleen kerran naisen kyky saada useita orgasmeja peräkkäin liitetään siihen käsitykseen, että naisella tulisi miehen tapaan olla monta seksikumppania. Eli naisen yhtyessä usean eri miehen kanssa, hän saattaa miesten siittiöt kilpailemaan keskenään. Tällaisessa kilpailutilanteessa miehet ejakuloivat emättimeen maksimaalisen määrän hyvälaatuisia siittiöitä. Toiseksi siittiöiden välinen sota takaa sen, että vain geneettisesti parhaimman miehen siittiöt hedelmöittäisivät naisen. Naisen orgasmikyvyllä olisi siten biologinen tarkoitusperä.\nPalkkiona haitoista\nAndrew Stanway on sitä mieltä, että mikäli nainen ei saisi orgasmia, hän ei yksinkertaisesti vaivautuisi harrastamaan seksiä. Seksin pitää Stanwayn mukaan olla niin nautittavaa, että se voittaa hedelmöittymisestä aiheutuvat haitat. Hedelmöittymisestä aiheutuu sekä lyhytaikaisia synnytyskipuja että pitkäaikainen huoli jälkeläisestä. Naisen orgasmi on siten tämän teorian mukaan tärkeä ihmiskunnan jatkumisen kannalta.\nEdellisestä on johdettu myös niin kutsuttu jackpot-teoria. Sen mukaan naiset saavat harvoin orgasmeja, jotta heidän kiinnostuksensa seksiin pysyisi yllä. Kun nainen on joskus kokenut orgasmin aiheuttaman säkenöivän tilan, hän suostuu yhdyntään nauttiakseen tästä tuntemuksesta uudelleen. Tämä teoria ei kuitenkaan selitä sitä, miksi ne naiset harrastavat seksiä, jotka eivät ole koskaan kokeneet orgasmia.\nMiehistä egoa\nEräät näkevät naisen orgasmin merkityksen siinä, että se korostaa miehen egoa. Näin mies tuntee olevansa hyvä rakastaja ja harrastaa sen seurauksena usein seksiä. Tosiasiassa miehen hormonaaliset tekijät pitävät huolen yhdyntätiheydestä ilman naisen orgasmejakin. Mies siis haluaa seksiä, vaikka hänen parinsa ei olisi ikinä saanut orgasmia.\nOksitosiinin eritystä\nEräs näkemys on se, että orgasmin tarkoituksena on oksitosiinin erittyminen. Oksitosiini on hypotalamuksessa erittyvä peptidi. Oksitosiinia erittyy muun muassa seksuaalisen kanssakäymisen aikana. Oksitosiinin ansiosta kohtu supistelee orgasmin aikana ja naisen orgasmi saavuttaa intensiteettinsä. Oksitosiinin on havaittu kohoavan 3–5-kertaiseksi juuri ennen orgasmia. Orgasmissa tapahtuvat lihassupistukset ovat vahvasti sidoksissa oksitosiinin erittymiseen. Mitä vahvempi orgasmi on, sitä enemmän oksitosiinia erittyy ja lihassupistelut ovat voimakkaat.\nTämän orgasmiteorian mukaan orgasmin aikana erittyvä oksitosiini saa aikaan liikehdintää kohdussa ja munanjohtimissa. Tämä edesauttaa omalta osaltaan hedelmöittymistä. Toiseksi oksitosiini lisää parisidonnaisuutta. Tämänkin teorian mukaan naisen orgasmilla on siis hedelmöittymistä tehostava merkitys.\nJoidenkin tutkijoiden mukaan naisen orgasmin tarkoituksena on ensinnäkin laukaista seksuaalisen kiihottumisen aikana elimistössä tapahtuneet jännitystilat. Ilman orgasmia kehon palautuminen kiihottumista edeltäneeseen normaalitilaan vie huomattavasti pidemmän ajan ja voi joillakin naisilla olla jopa kivulias.\nToiseksi naisen seksuaalireaktioihin kuuluu myös kohdun kohoamisreaktio. Orgasmivaiheen aikana kohtu alkaa palautua takaisin lepoasentoonsa ja kohdunkaulan napukka painautuu suoraan siemennestealtaaseen. Ilman orgasmia kohdun palautuminen on hidasta ja siten siittiöiden mahdollisuus uida kohdunkaulan sisään on hankalampaa ja aikaa vievää.\nUudet tutkimukset osoittavat, että orgasmin aikana mahdollisesti tapahtuvat lantionpohjalihasten rytmiset supistelut pitävät naisen sukupuolielimet luonnollisella tavalla kunnossa. Seksuaalinen kanssakäyminen ja erityisesti orgasmi pitävät yhdessä huolen siitä, että naisen sukupuolielimet pysyvät toimintakuntoisina ilman lantionpohjalihasten harjoitteita.\nAivojen elvyttäminen\nErään uusimman teorian mukaan orgasmin tehtävänä on antaa aivoille sähköshokkia muistuttava elvyttävä lataus. Tutkimusten pohjalta näyttäisi todellakin siltä, että orgasmilla olisi ainakin mielenterveyttä ylläpitävä vaikutus.\nEi varmaa tietoa\nSuurin osa edellä esitellyistä teorioista pohjautuu siihen näkemykseen, että naisen orgasmi tukee omalla tavallaan hedelmöittymistä. Itse asiassa moinen käsitys oli vallalla jo antiikin aikoina. Ei kuitenkaan ole olemassa tutkimuksia, jotka osoittaisivat, että orgasmin saavat naiset olisivat hedelmällisempiä kuin naiset, jotka eivät koe yhdynnässä orgasmia. Toisaalta jotkut naiset eivät ole koskaan saaneet yhdyntäorgasmia ja heillä on silti paljon lapsia. Näin ollen olettamukset siitä, että naisen orgasmin tarkoitusperä olisi hedelmöittymisen tehostaminen, saattavat siis olla vääriä.\nToisaalta myös sellaiset näkemykset, että naisen orgasmi olisi vain miehen orgasmin sivutuote tai pitkäaikaisen mukautumisen tulos, ovat saaneet vastaansa kritiikkiä. Vielä ei siis ole olemassa yhtään teoriaa, jonka takana kaikki tutkijat yksimielisesti olisivat. Jokaisella nykyisellä teorialla on kuitenkin omat kannattajansa. Saattaa lopulta olla, että naisen orgasmin taustalla on paljon sellaisia tekijöitä, joita ei vielä edes osata kuvitella. Tärkein tieto naisen kannalta lienee se, että hän on yhtä orgasmikykyinen kuin mieskin.\nNaisen orgasmi, osa 1\nNaisen orgasmi, osa 2", "timestamp": "2018-07-18T03:44:23Z", "url": "https://www.mtv.fi/lifestyle/muut/artikkeli/miksi-nainen-saa-orgasmin-osa-2/3284742"}