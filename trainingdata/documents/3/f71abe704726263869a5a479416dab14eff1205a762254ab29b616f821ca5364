{"text": "Saar (ransk. Sarre) on Moselin oikeanpuoleinen sivujoki koillis-Ranskassa ja länsi-Saksassa. Se alkaa Vogeesien vuoristosta kahtena latvapurona, joiden nimet ovat Sarre Rouge (\"Punainen Saar\") ja Sarre Blanche (\"Valkoinen Saar\"). Molemmat latvapurot alkavat Vogeesien korkeimmalta huipulta, Alsacen ja Lorrainen rajalta Mont Donon'ilta eri suuntiin, mutta ne yhtyvät toisiinsa Lorquin'issa. Joki on 246 km pitkä, ja sen ensimmäiset 126 km on Ranskan, loput 120 km Saksan puolella. Saar laskee Moseliin Konzissa Saksan Rheinland-Pfalzissa. Sen valuma-alueen pinta-ala on 7 431 km².\nSaarjoen mutka Mettlachissa.\nAlkulähde Vogeesit\nLaskupaikka Mosel Konzissa\nMaat Ranska, Saksa\nAlkulähteen korkeus 800 m\nVirtaama 75 m³/s\nValuma-alue 7 431 km²\nSaarjoen mukaan on saanut nimensä Saksan osavaltio Saarland.\nSaar on aikoinaan ollut Saarlandin kivihiili-, rauta- ja terästeollisuuden kannalta hyvin tärkeä laivareitti, jota pitkin on kuljetettu sekä raaka-aineita että valmiita tuotteita. Saaria, Reiniä ja niihin liittyviä kanavia kuten Reinin-Marnen kanavaa pitkin alue on ollut laivaliikenneyhteydessä muun muassa Ruhrin alueelle ja Rotterdamiin. Nykyisin Saar on kuitenkin menettänyt merkityksensä laivareittinä, vaikka sen Saksan-puoleista osaa onkin syvennetty.\nRanskassa Saar kulkee suurimmaksi osaksi Mosellen departementin, osittain kuitenkin Bas-Rhinin alueella. Sen varrella sijaitsevista kaupungeista huomattavimpia ovat Abreschviller Sarre Rougen varrella sekä Lorquin, Sarrebourg, Fénetrange, Sarre-Union, Sarralbe ja Sarrequemines.\nSaksassa Saar on osittain Saarlandin ja osittain Rheinland-Pfalzin alueella. Sen varrella sijaitsevat Saarbrücken, Völklingen, Wadgassen, Bous, Saarlouis, Dillingen, Merzig, Saarburg ja Konz.\nSaarin varrella sijaitseva Völklingenin rautaruukki on UNESCOn maailmanperintökohde.\nSaar Sandren tietokannassa\nNoudettu kohteesta ”https://fi.wikipedia.org/w/index.php?title=Saar&oldid=16221329”\nViimeksi muokattu 27. tammikuuta 2017 kello 22.39", "timestamp": "2019-11-19T17:33:32Z", "url": "https://fi.m.wikipedia.org/wiki/Saar"}