{"text": "s. 1965, Pomarkku\nvalokuvaaja / valokuvataiteilija\nPuhelinnumero: +358 400 546264\nSähköposti: vesa@aaltonenvesa.com\nKipinä työhöni syntyy ajan kulusta. Olen kiinnostunut paikoista, joissa ihmisen läsnäolon voi tuntea. Etsin symbolisia merkityksiä ympäröivästä maailmasta. Usein lähtökohdat työlleni löytyvät kulttuurimais emasta, taidehistoriasta ja arkkitehtuurista – paikoista tai asioista, joilla on vuosisadoista toiseen ollut syvä ja pysyvä vaikutus ihmiseen. Kuvauskohteet löytyvät usein luonnostaan, alustava ideointi kasvattaa ruokahalua ja määrittelee tulevan työn suuntaa. Tekeminen ja kokeilu on edellytys luovalle työlleni. Ensivaikutelma on tärkeää. Merkittävänä tekijänä voivat toimia tapahtumat menneisyydessä tai vaikka paikan historia. Joskus pelkästään valo, väri, muoto, vanha esine tai luonnon yksityiskohdat riittävät herättämään mielenkiintoni.\nTyöskentelyni vaihtelee abstraktista maisemasta arkkitehtoonisen tarkkaan yksityiskohdat toistavaan esitystapaan. Kokeilen mielelläni erilaisia tapoja, enkä halua lokeroitua. Teokseni näyttävät usein ulkoisesti viimeistellyiltä ja kauniilta, vaikka ympäröivän maailman kohtaaminen saakin minut mietteliääksi. Kerta toisensa jälkeen olen kasvotusten oman ihmisyyteni kanssa ja joudun kyseenalaistamaan taiteellisen työni merkityksen. Tärkeää on olla valpas, pohtia onnea ja menestystä, menetystä, pelkoa ja pettymystä, tulevaisuuden toivoa ja elämää itseään. Oleellista on havainnoida ympäristöään, katsoa välillä taakse ja mennä eteenpäin.", "timestamp": "2020-01-19T13:45:23Z", "url": "https://kuvataiteilijamatrikkeli.fi/taiteilija/vesa-aaltonen"}