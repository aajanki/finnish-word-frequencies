{"text": "Avaan oven ja olen kotona | Kirjasampo\nAvaan oven ja olen kotona\nVintillä oli rautalankaverkossa reikiä, niin että pääsi toisten ihmisten vinttikomeroihin sisälle. Väliseiniä ei talon vintissä ollut, niin että yhdeltä vintiltä näki toisen rapun vintille. Koska sinne ei saanut koskaan mennä, piti aina katsella sinnepäin. Mutta siellä näkyi olevan ihan samanlaisia tavaroita. Samoin pinoihin laitettuna.\nTuuli alas rappuja. Ylimmässä kerroksessa asui iloinen ihminen. Seuraavassa vihainen. Sitä seuraavassa asui tyttöjä. Ja kellariin pääsi ulko-oven vierestä. Siellä olivat perunakellarit ja polkupyöräsuoja.\nPiha muistutti kenttää; sen reunoilla oli sementtirenkaat. Autot ajoivat aina pyöränsä niiden päälle niin että nurmikko kellertyi. Katselin aina kun autot peruuttivat tallista, aurinko paistoi, oli kesä.", "timestamp": "2019-07-21T06:54:27Z", "url": "https://www.kirjasampo.fi/fi/kulsa/kauno%253Aateos_42866"}