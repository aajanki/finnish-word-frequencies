{"text": "Yhtiön osakekurssi kävi pohjilla elokuun puolessa välissä, mutta sen jälkeen meno on pörssissä ollut vauhdikasta. osake on kivunnut sen jälkeen peräti lähes 65 prosenttia.\nOsaketta on kiidättänyt yhtiön kova kasvu. Viime vuoden tammi-syyskuun aikana yhtiön liikevaihto kasvoi edellisvuodesta 21,8 prosenttia 483 miljoonaan euroon ja myytyjen autojen määrä kasvoi 16 prosentilla.\nYhtiö on noussut nopeasti käytettyjen autojen myynnin markkinajohtajaksi Suomessa.\nKolmen vuosineljänneksen aikana yhtiön oikaistu liikevaihto kasvoi lähes 14 prosenttia edellisvuodesta 20 miljoonaan euroon.\nKolmannella kvartaalilla kasvu jatkui.\n”Liikevaihtomme kolmannella vuosineljänneksellä kasvoi voimakkaasti kaikissa toimintamaissamme. Liikevoittomarginaali parani viime vuodesta Suomessa ja Saksassa. Ruotsin liikevoittomarginaali oli hieman alle viime vuoden ja tulemme kiinnittämään Ruotsin kannattavuuden parantamiseen erityistä huomiota”, kertoo Kamuxin konsernijohtaja Juha Kalliokoski.\nKamuxilla on useita kilpailuetuja\nAutoliike luottaa toiminnassaan vahvasti digitalisaatioon.\nKalliokosken mukaan perinteisestä kivijalkaan keskittyvästä vähittäiskaupasta poiketen Kamuxin liiketoimintamalli on ollut alusta lähtien digitaalinen ja digitaalisuuden rooli yhtiössä vahvistuu edelleen.\n”Suomen, Ruotsin ja Saksan Kamuxin verkkosivuilla on kuukausittain yhteensä yli 800 000 verkkovierailua ja 71 myymälän lisäksi olemme läsnä kymmenessä digitaalisessa markkinointikanavassa. Valtaosa asiakkaistamme valitsee asiointitavakseen verkon ja myymälän yhdistelmän. Ristiinmyynti eli digitaalisessa ympäristössä tapahtuva, verkkosivustoa, chat-palvelua ja puhelinkontaktia hyödyntävä asiakkaan ostoprosessi kattaa Suomessa jo 30 % ja koko konsernissa 26 % kaikesta myynnistä”, Kalliokoski kuvailee.\nKamuxilla on muitakin kilpailuvaltteja.\nAnalyysitalo Inderesin analyytikko Petri Kajaani kertoo yhtiöraportissaan, että Kamuxin toiminta perustuu autoliikkeiden ja verkon yhdistelmään, käytettyjen autojen ammattimaiseen hankintaan ja myyntiin, alhaisiin kiinteisiin kuluihin, nopeaan varastonkiertoon ja integroitujen palveluiden myyntiin. K\n”Kamux tarjoaa automyynnin yhteydessä kolmansien osapuolten rahoitus- ja vakuutustuotteita sekä omaa lisävastuusitoumustuotetta, Kamux Plussaa, joka kattaa tietyt korjauskustannukset. Integroitujen palveluiden myynti osana autokauppaa on tärkeä osa Kamuxin toimintamallia, sillä niiden myynnillä on selvä positiivinen vaikutus yhtiön suhteelliseen kannattavuuteen”, Kajaani toteaa.\nNyt Kamux on laajentamassa hyvin toimivaa konseptiaan Ruotsiin ja Saksaan.\nKajaanin mukaan käytettyjen autojen markkinat ovat kaikissa Kamuxin toimintamaissa erittäin hajanaiset, mikä tarjoaa tehokkaalle ketjuohjatulle toimijalle mahdollisuuden kasvattaa vielä merkittävästi markkinaosuutta kaikissa maissa.\nOsakkeen arvostus on kasvunäkymiin nähden maltillinen\nKamux tavoittelee vuoteen 2022 asti keskimäärin vähintään 10 prosentin vuotuista liikevaihdon kasvua ja vähintään neljän prosentin liikevoittomarginaalia. Inderesin analyytikon mielestä taloudelliset tavoitteet ovat realistiset ja tuloskasvunäkymät ovat voimakkaat.\nKajaanin näkemyksen mukaan Kamuxin pitkän aikavälin kasvunäkymät eivät heijastu täysin osakkeen arvostuskertoimiin, eli osake on kasvunäkymiinsä nähden aliarvostettu.\n”Kamuxin arvostus (P/E 2020: 14x, EV/EBIT 10x) ei mielestämme anna riittävästi painoarvoa erittäin vahvoille pitkän ajan kasvunäkymille (varsinkin, jos kansainvälistyminen onnistuu). Tässä pitää ottaa huomioon, että Saksa on vielä tappiolla ja Ruotsin tulos on matalalla tasolla”, Kajaani toteaa.\nKajaanin arvelee sijoittajien kantavan nyt huolta Ruotsin ja Saksan kannattavuudesta ja ennen niiden kestävää tuloskäännettä markkinat eivät uskalla hinnoitella osaketta kovin korkeilla kertoimilla.\nInderes nosti Kamuxin osakkeen tavoitehinnan 8,2 eurosta 9,0 euroon. Osakkeen suositus on edelleen osta.\nAvainsanat:autoliikkeet, Kamux, osakesuositus", "timestamp": "2020-02-23T22:57:31Z", "url": "https://www.salkunrakentaja.fi/2020/01/kamux-ostolappu/"}