{"text": "Esseepankki » Elekielesi vaikuttaa sinuun itseesi\nElekielesi vaikuttaa sinuun itseesi\n11.03.19 Esseen kirjoittaja: Henri Roivas\nKirja: Amy Cuddy at TEDGlobal 2012 – Elekielesi vaikuttaa sinuun itseesi\nKirjan kirjoittaja: Amy Cuddy\nVasta muutama vuosi takaperin olen ymmärtänyt, miten suuri merkitys elekielellä on kanssakäymisessä toistemme kanssa. Vastapuolen silmissä suuri merkitys on sillä, miten reagoit sinulle kerrottuun tarinaan, kuten myös sillä, miten elehdit kehollasi esiintyessäsi suurelle yleisölle. Yhtä tärkeä rooli elekielelläsi on myös esimerkiksi työhaastattelutilanteessa.\nOlen persoonallisuudeltani hyvin ekstrovertti, mikä näkyy myös elekielessäni voimakkaasti. Aina esiintyessäni, käytän elekieltä korostaakseni tarinaani. Käteni liikkuvat laajoissa kaarissa, saatan tehdä pikaisen piruetin lavalla tai kenties pyytää yleisöä poseeraamaan taustalla, kun otan esiintymistilanteesta selfien.\nKäytämme elekieltä lähes kaikessa kanssakäymisessä. Koska käytämme elekieltä usein, tulee välillä sitä käytettyä väärissä tilanteissa tai huolimattomasti. Otetaan esimerkkinä esiintyjä, joka on puhumassa suurelle yleisölle. Yleisesti ottaen ajatellaan, että lava kannattaa ottaa haltuun erilaisin elein. Esimerkiksi asioille painoarvoa annettaessa esiintyjä voi käsiä liikuttamalla korostaa jotakin pointtia esityksessä. Keskittyisitkö kuitenkaan itse esitykseen, mikäli esiintyjä heiluisi kuin tuuliviiri ja heiluttelisi käsiään taukoomatta korostaakseen kaikkea sanomaansa. Ehkä, mutta epäilen vahvasti.\nElekielen tulee olla näkyvää, mutta ei liioiteltua. Tällä tavoin vastapuoli tuntee olonsa hyväksi eikä häiriinny liiallisesta elehdinnästä. Jo pelkkä hymy tekee ihmeitä. Katsoin mielenkiintoisen TED-talkin, jossa Amy Cuddy pohti lavalla elekielen vaikutuksia. Hän pohti muun muassa sitä, että hallitsevatko eleemme sitäkin, mitä ajattelemme itsestämme. Mietitään vaikka hymyä. Kun hymyilemme luonnollisesti, olemme iloisia. Näyttää kuitenkin siltä, että omalla elekielellä on vaikutusta myös omaan ajatteluun itsestämme, sillä pakotettu hymykin saa olon tuntumaan iloiselta. Voisin kuvitella mentaalivalmentajien käyttävän kyseistä jippoa hyödykseen valmennuksessaan. Mietitään nyt vaikka voimankin suhteen. Kun tunnet itsesi voimakkaaksi, eleesi kertovat siitä, mutta mahdollisesti teeskentelemällä voimakasta, alat myös tuntea itsesi voimakkaaksi.\nOlen lukenut useammasta kirjasta, että peilin edessä itselleen positiivisten asioiden hokeminen saa sinut uskomaan sanomaasi. Mietitäänpä myös käänteisesti. Jos olet allapäin, ovat eleesi usein sen mukaiset. Mieti tilanne, olet juuri päässyt pois auditoriosta, jossa suoritit lukukauden vaikeimman tentin. Olet lukenut tähän tenttiin yöt ja päivät viikkoja putkeen. Päästyäsi ulos auditoriosta kuvittelet olevasi täysi tunari, sillä et osaa sanoa varmaksi osasitko vastata tentin kysymyksiin oikein. Lopuksi ajattelet, että olet varmasti vastannut kaikki väärin. Lyön pääni pantiksi, että alakuloinen fiiliksesi vaikuttaa kehonkieleesi latistaen sinut kasaan. Kun tentti on tarkastettu ja kuulet että arvosana olikin toiseksi paras mahdollinen, lyön loputkin ruumiinosani pantiksi siitä, että elekielesi muuttuu kasaan painuneesta ja nurkkaan piiloutuneesta mörrimöykystä kevään auringon paisteesta terälehtensä avaavaksi tulppaaniksi, joka ulosannillaan saa kaiken pimeyden viiden metrin säteeltä kaikkoamaan. Ymmärsitte varmasti mitä tarkoitin.\nNiin kuin alussa kerroinkin, elekielellä on suuri vaikutus siihen, miten muut näkevät ja ymmärtävät meidät sekä miten elekielemme meihin itseemme vaikuttaa. Haluankin tuoda vielä hyvin konkreettisen ohjeen Amyn puheesta kirjoitukseni loppuun. ”Ennen seuraavaa stressaavaa arviointitilaisuutta, kokeile tätä kahden minuutin ajan hississä, vessakopissa, suljetun oven takana. Säädä aivosi parhaaseen suoritukseen. Säädä testosteronitasosi ylös ja kortisoli alas. Älä jää miettimään, mikset antanut parastasi. Lähde tilanteesta tuntien, että sait kertoa ja näyttää sen, millainen oikeasti olet.” Se miten tämä on mahdollista toteuttaa, selviää kun katsot videon. Linkki alla.\nAmy Cuddy at TEDGlobal 2012 – Elekielesi vaikuttaa sinuun itseesi. Saatavilla sähköisesti osoitteessa: https://www.ted.com/talks/amy_cuddy_your_body_language_shapes_who_you_are/up-next?language=fi#t-1231341\nLähteet Blogiin:\nhttps://www.linkedin.com/pulse/elekielesi-vaikuttaa-sinuun-itseesi-henri-roivas/?published=t\nhttps://www.facebook.com/henri.roivas.9/posts/2212883995642809\nTagit: Amy Cuddy, eleet, eleiden vaikutus, elekielen vaikutus, elekieli, hymy, käden liikkeet, sosiaalinen kanssakäyminen, TED Talk, TEDGlobal", "timestamp": "2019-03-18T15:27:53Z", "url": "http://esseepankki.proakatemia.fi/elekielesi-vaikuttaa-sinuun-itseesi/"}