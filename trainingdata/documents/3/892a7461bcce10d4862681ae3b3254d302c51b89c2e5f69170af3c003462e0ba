{"text": "Työnantajien perustama ammattiliitto tyrmättiin korkeimmassa oikeudessa - ePressi\nTyönantajien perustama ammattiliitto tyrmättiin korkeimmassa oikeudessa\tTyönantajien perustama ammattiliitto tyrmättiin korkeimmassa oikeudessa\nTiedote.\tJulkaistu: 22.03.2016 klo 08:13\nJulkaisija: Posti- ja logistiikka-alan unioni PAU ry\tKorkein oikeus päätti perjantaina, että se ei myönnä valituslupaa Helsingin Jakelu-Expertille mainosjakajia koskevassa palkkakiistassa. Helsingin hovioikeus päätti viime kesänä, että Suomen Mainosjakajien Etujärjestö SME ry:tä ei voida pitää valtakunnallisena työntekijöiden yhdistyksenä, joka voisi edustaa työntekijöitä ja solmia pätevästi työehtosopimuksia. Posti- ja logistiikka-alan unioni PAU pitää päätöstä historiallisena. Korkeimman oikeuden päätös merkitsee käytännössä sitä, että kuusi ja puoli vuotta kestänyt mainosjakajien palkka- ja työehtokiista on päättynyt. Koskaan aiemmin Suomessa ei ole viety oikeusprosessia loppuun asti siitä, voivatko työnantajan edustajat perustaa alalle ammattiliiton ja neuvotella itselleen yleissitovaa työehtosopimusta edullisemmat työehdot. PAUn näkemyksen mukaan lainvoiman saaneen hovioikeuden päätöksen perusteella jakeluyhtiöillä ei ole oikeutta soveltaa työsuhteissa SME ry:n työehtosopimusta. Mainosjakajien työsuhteissa tulee noudattaa Viestinvälitys- ja logistiikka-alan yleissitovaa työehtosopimusta. Edunvalvontaa ilman edunvalvojia Suomen Mainosjakajien Etujärjestö SME ry:n perustivat lokakuussa 2009 Jakelujuniorit Oy:n entinen varatoimitusjohtaja, viestintäkonserni Janton Oy:n tutkimusassistentti ja Jakelujunioreiden jakelunvalvoja. Yhdistyksellä ei ole yhtään luottamusmiestä tai muuta edunvalvojaa. Yhdistys perustettiin noin kuukausi sen jälkeen, kun Posti- ja logistiikka-alan unioni PAUn toimesta vietiin ensimmäinen mainosjakajan palkkavaade käräjäoikeuteen vuonna 2009.\nSME neuvotteli alalle samanaikaisesti perustetun työnantajayhdistys SKE (Suoramainonnan ja kaupunkilehtien erillisjakelun yhdistys) ry:n kanssa pikavauhdilla mainosjakajia koskevan työehtosopimuksen. Sopimuksella vahvistettiin alalle heikko palkkaus. Käytännössä jakajien tuntipalkaksi alhaisimmillaan on muodostunut noin 2-3 euroa tunnilta. Tuhansien eurojen palkkasaatavat\nViime vuosina useille mainosjakajille on maksettu tuhansien eurojen palkkasaatavia korkoineen. Viimeksi Itä-Suomen hovioikeus vahvisti helmikuussa käräjäoikeuden tuomion, jonka mukaan kuopiolainen Suoralähetys Oy velvoitetaan maksamaan yhtiön mainosjakajalle palkkasaatavia viivästyskorkoineen lähes 24 000 euroa. Lisätietoja: Puheenjohtaja Heidi Nieminen, puh. 050 340 3217\tPosti- ja logistiikka-alan unioni PAU ry on Postin henkilöstöä edustava työntekijä- ja toimihenkilöjärjestö. PAU:n jäseniä työskentelee myös muissa yrityksissä, OpusCapitassa, G4S Cash Solution Oy:ssä ja Ahvenanmaan postissa, Posten Ålandissa. PAU on noin 30 000 jäsenellään alansa vahva edunvalvoja, joka ajaa jäsentensä taloudellisia, ammatillisia ja yhteiskunnallisia etuja.\tTutustu julkaisijan muuhun lehdistöaineistoon\n22.03.2016 klo 08:13 | Toimiala: Kotimaa", "timestamp": "2016-12-06T14:47:39Z", "url": "https://www.epressi.com/tiedotteet/logistiikka-ja-liikenne/tyonantajien-perustama-ammattiliitto-tyrmattiin-korkeimmassa-oikeudessa.html"}