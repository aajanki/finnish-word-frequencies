{"text": "Lapin pientaloalue\nLapin pientaloalue on yhtenäinen 1900-luvun alun työväenasuinalue, joka perustuu 1915 järjestettyyn suunnittelukilpailuun.\nLapin pientaloalue on syntynyt Lapinniemen tehdasalueen viereen 1915 ja 1934 välisenä aikana. Alueen rakennuskannassa näkyy 1915 järjestetyssä suunnittelukilpailussa palkittujen ehdotusten perusilme ja jugendin piirteitä. Asuinrakennukset muodostavat yhtenäiset rivistöt katujen varsille ja talousrakennukset on ryhmitelty tonttien sisäosiin. Yksikerroksiset ja harjakattoiset puurakennukset ovat pääosin yhdenperheen taloja. Yhtenäinen rakennustapa tekee alueesta ehyen kokonaisuuden.\nTampereen kaupunki alkoi 1914 jakaa perheellisille kaupunkilaisille tontteja Tammelan pohjoispuolisesta metsästä. Lapin pientaloalue syntyi vähävaraiselle työväestölle, kun Tampereen kaupunki järjesti 1915 piirustuskilpailun Lapinniemeen ja Viinikkaan rakennettavia työväenasuintaloja varten. Kilpailun, joka käsitti kahden huoneen ja keittiön kokoisen asunnon suunnittelun, voitti arkkitehti Max Frelander, ja huoneen ja keittiön asuntoja käsittävän B-sarjan A.E. Eränen. Ensimmäiset talot valmistuivat 1915 ja rakennustoiminta alueella jatkui vuoteen 1934 asti, jolloin valmiina oli 113 taloa.\nRakennustaito 1915.\nTeljontie, Lapin pientaloalue.\nAaltotie, Lapin pientaloalue.", "timestamp": "2019-01-19T01:01:22Z", "url": "http://www.rky.fi/read/asp/r_kohde_det.aspx?KOHDE_ID=1247"}