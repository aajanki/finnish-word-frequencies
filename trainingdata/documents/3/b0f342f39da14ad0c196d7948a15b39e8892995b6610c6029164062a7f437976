{"text": "Onko tämä Valtteri Bottaksen vuosi? Mika Häkkiseltä iso huomio suomalaiskuskista: \"Juuri niin hän tekee\" - MTVuutiset.fi\nOnko tämä Valtteri Bottaksen vuosi? Mika Häkkiseltä iso huomio suomalaiskuskista: \"Juuri niin hän tekee\"\nVideolla C Moren F1-tiimi perkaa Valtteri Bottaksen voiton Azerbaidzhanin GP:ssä.\nJulkaistu 30.04.2019 17:08\nFormula ykkösten alkukauden perusteella tästä vuodesta on kehkeytymässä Mercedes-kuskien Valtteri Bottaksen ja Lewis Hamiltonin välinen taistelu maailmanmestaruudesta. Kaksinkertainen maailmanmestari Mika Häkkinen lyö lusikkansa analyysisoppaan isolla Bottas-huomiolla.\nLUE MYÖS: F1-asiantuntija suorana: \"Valtteri on päässyt Hamiltonin ihon alle\" – brittimestari tuskailee Bottaksen luonteen kanssa\nBottas ja Hamilton ovat tuoneet Mercedekselle neljä kaksoisvoittoa kauden neljästä ensimmäisestä kisasta. Kahdesti voittoa on juhlinut Bottas, kahdesti Hamilton. Bottas on MM-sarjan ykköspaikalla pisteen erolla ennen Hamiltonia saatuaan nopeimmasta kierroksesta Australiassa yhden ekstrapinnan plakkariinsa.\nViimeisimmäksi voittoa juhli juuri Bottas, joka kaasutti viikonloppuna paalupaikalta Azerbaidzhanin GP:n voittoon.\n– Olen sanonut ennenkin, että eräs Valtterin ja Lewis Hamiltonin vahvuus on heidän yhteispelinsä. Bakun aika-ajoissa on tärkeä yrittää hyötyä toisten autojen vetoavusta radan loppuosan pitkällä suoralla. Tämä tehdään hyödyntämällä edellä ajavan auton imua, eli sen ilmaan jättämää aukkoa, jotta saa paremman huippunopeuden.\n– Valtteri ajoitti aika-ajovetonsa täydellisesti ja pääsi McLarenin Lando Norrisin imuun, kun taas Lewis sai vetoapua Valtterilta. Valtteri oli pitänyt parempaa huolta rengaslämmöistään ja oli paljon nopeampi kierroksensa alussa, mikä toi hänelle hänen kahdeksannen paalupaikkansa F1:ssä, Häkkinen analysoi Unibetin blogissaan.\nHäkkinen alleviivaa, että tiimityö jatkui kisassa.\n– Vaikka Mercedekset olivat rinta rinnan ensimmäisissä mutkissa, he antoivat toisilleen tarpeeksi tilaa eivätkä osuneet yhteen. Valtteri sai ajettua fantastisen ensimmäisen kierroksen ja oli sen päätteeksi kaksi sekuntia Lewisin edellä.\nHäkkinen lausuu suuria sanoja viisinkertaisen maailmanmestarin Hamiltonin tiukan loppupaineen kestäneestä ja voiton napanneesta Bottaksesta.\n– Valtterin suoritus oli eräs hänen parhaistaan. Ensimmäisestä kierroksesta lähtien hän kontrolloi kisaa täysin. Pari kierrosta ennen maalia Lewisin kisainsinööri antoi hänelle luvan painaa täysillä, mutta vaikka hän saikin kurottua eron kiinni, Valtteri vastasi vauhtiin. Tämä oli Valtterin kisa, eikä kukaan voinut viedä häneltä voittoa.\nOn selvää, että monia tilaisuuksia ei voi kauden aikana Hamiltonia vastaan taistellessa hassata, jos ja kun Bottas aikoo toden teolla taistella maailmanmestaruudesta vuoden loppuun saakka.\n– Hän johtaa nyt mestaruussarjaa pisteellä: sillä samalla pisteellä, jonka sai Melbournessa kisan nopeimmasta kierroksesta. Hän tietää, että Lewis Hamiltonin voittamiseen tarvitaan joka ikinen piste. Ja juuri niin Valtteri tekee: voittaa, kun tilaisuus aukenee, ja muulloin varmistaa maksimipisteet, Häkkinen paalutti.\nVideolla Bottaksen iloiset kommentit Azerbaidzhanin voiton jälkeen.\nF1 Valtteri Bottas Lewis Hamilton Mika Häkkinen Mercedes Azerbaidzhanin GP Urheilu", "timestamp": "2019-11-20T02:45:10Z", "url": "https://www.mtvuutiset.fi/artikkeli/onko-tama-valtteri-bottaksen-vuosi-mika-hakkiselta-suuria-sanoja-suomalaiskuskista-juuri-niin-han-tekee/7386680"}