{"text": "Opintotuet päivärahoina - Lukijoilta - Turun Sanomat\nOpintotuet päivärahoina\nOlen seurannut huvittuneena vaatimuksia eduskunnan toimia kansantalouden parantamisesta. Rahat, jotka valtio nykyään kerää tuntuvat menevän lähinnä kansanedustajien omiin taskuihin. Tämä viimeisin korotus on ehkä törkein esimerkki. Rahat olisi voitu suunnata esim. sananmukaisesti köyhille opiskelijoille.\nTulevaisuuden huippuosaajat halutaan aikaisemmin työelämään. Tässä tavoitteessa onkin onnistututtu varsin hyvin: jos ei vielä ensimmäisen, niin viimeistään toisen vuoden opiskelijat hakeutuvat pakon edessä töihin, koska vanhemmat eivät suuressa osassa tapauksia voi eivätkä halua lapsiaan auttaa.\nOma ehdotukseni siitä, miten opiskelijat saadaan nopeammin pois koulusta on yksinkertainen: tee tulosta, niin tienaat. Tällä hetkellä oma tilanteeni on jotakuinkin seuraava: opintorahaa kuukaudessa 259 euroa, joista asumislisän jälkeen käteen jää noin 200 euroa. Kuulun siis varsin hyvin ansaitseviin opiskelijoihin. Mallia voisi yksinkertaistaa varsin helposti ns. päivärahamalliin, joka on käytössä puolustusvoimissa. Tietyn ajanjakson palveltuasi päiväraha nousee.\nMutta väitän, että opiskelijaelämän tuntien rahat palaavat varsin nopeasti valtion omaan kirstuun, enkä nyt tarkoita pelkkää alkoholia ja tupakkaa. Kyllä sitä on joskus syötävä, ostettava oppikirjoja ja käytävä ulkona harrastamassa jotakin, jotta jaksaisi myös henkisesti. Lisäksi opiskelujen jatkamiseen tulisi varsin kova kannustin. Monet viettävät välivuoden jos toisenkin keräten rahaa työelämästä.\nKelan takaisinperinnät voitaisiin laiskottelijoiden tapauksessa säilyttää. Työelämään ei ole kiva lähteä valtavat opintolainan velat korvissa, koska kaikki eivät sinne edes pääse.\nMallin idea on se, että ei taloa voida rakentaa ilman kunnon perustuksia. Eli jos tulevaisuudessa peruskoulutus ja siitä eteenpäin jatkavien olot eivät ole kunnossa on turha odotella \"huippuosaajia\". Se mistä nämä rahat sitten otettaisiin on asia erikseen, mutta turhia kuluja on jo nyt liikaa, eikä vähiten edustajien omia. Miettikää asemaanne huipulla ja käyttäkää sitä hieman viisaammin.\nOpintojaan aloitteleva", "timestamp": "2019-05-24T13:54:20Z", "url": "https://www.ts.fi/mielipiteet/lukijoilta/1073915885/Opintotuet+paivarahoina"}