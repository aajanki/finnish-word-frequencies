{"text": "Tantaali vauhdittaa spintroniikkaa | Tiede\nklo 21:00 | 3.5.2012\nklo 16:25 | 30.4.2012\nKuvan muistipiiri on historiaa, ei tulevaisuutta.\nSpin-elektroniikka hyödyntää elektronien kvanttitiloja.\nTietojenkäsittelyä voidaan tehostaa käyttämällä elektronin varauksen lisäksi myös elektronin kvanttimekaanista spin-tilaa.\nSpin-elektroniikassa eli spintroniikassa samaan tai eri suuntiin järjestäytyneet spinit muuttavat komponentin optisia, sähköisiä ja magneettisia ominaisuuksia. Spinien suuntaa voidaan manipuloida magneettikentän avulla\nSpintroniikan avulla voidaan päästä entistäkin pienempiin rakenteisiin ilman, että komponenttien lämpötila muodostuu ongelmaksi – kuten perinteisessä elektroniikassa.\nAlunperin spintroniikkaa kehitettiin vain ferromagneettisilla aineilla, mutta spintroniikan yksi haara tutkii spin-ilmiöitä puolijohteissa.\nPuolijohteissa spin-tiloista voi muodostua pieni sähkövirta niin sanotun Hallin ilmiön kautta. Hallin ilmiö on kuitenkin niin heikko, ettei sitä ole pidetty käytännöllisenä.\nCornellin yliopiston Kavli-instituutin tutkijat ovat nyt löytäneet materaalin, jossa Hallin ilmiö on todella voimakas. Tantaalissa syntyvällä sähkövirralla voidaan vaikuttaa magneettisen materiaalin magneettisuuteen.\nScience-lehden mukaan tutkijat valmistivat tantaalin ja ferromagneetin kerroksista prototyyppilaitteen, joka pystyi sähkövirran avulla muuttamaan nanomagneetin tilaa.\nTutkimustuloksen uskotaan olevan iso askel magneettisen muistin kehittämiselle, joka on yksi spintroniikan suurista haasteista. Tuloksen merkittävyyttä lisää se, että ilmiö toimi huoneenlämmössä.", "timestamp": "2017-12-12T16:30:21Z", "url": "https://www.tiede.fi/artikkeli/uutiset/tantaali_vauhdittaa_spintroniikkaa"}