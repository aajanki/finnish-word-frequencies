{"text": "NyTeknik: Risteilyn kilometrikohtaiset hiilidioksidipäästöt voivat olla kolminkertaiset lentoihin verrattuna - Maaseudun Tulevaisuus\nRisteilymatkustuksen hiilidioksidipäästöt voivat olla jopa kolminkertaiset kilometriä kohden lentoliikenteeseen verrattuna, ruotsalainen NyTeknik-lehti kertoo. Asiaa selvitti tanskalainen merenkulkualan konsulttiyritys HOK Marineconsult.\nTulokset perustuvat 157 eri risteilyaluksen arvioon.\n\"Olin yllättynyt, että päästöt ovat niin korkeita. Risteilyala on elänyt omaa elämäänsä ja harvat yrityksistä ovat todella leikanneet päästöjään. Tämä on vanha ongelma, mutta ala on vasta nyt tarttumassa siihen\", lehden haastattelema raportin koostanut Hans Otto Kristensen kertoo.\nHän pitää selvänä, ettei luksushotellia voi siirtää merelle ilman mittavia päästöjä. Ympäristövaikutuksista on kuitenkin ollut tarjolla niukasti tietoa. Risteilymatkat ovat viime vuosina lisääntyneet.\n\"Risteilyjen osuus laivaliikenteen päästöistä on tietysti pieni, mutta ilmastokeskustelun on pohjauduttava faktoihin. Ja on myönnettävä, että risteilyjen päästöt ovat korkeat, aivan niin kuin lentoliikenteen päästöt ovat korkeat\", Kristensen huomauttaa.\nPainavien risteilyalusten matkustajakohtaiset päästöt nousevat korkeiksi varsinkin silloin, kun alukset liikennöivät puolityhjinä.\nOngelmana on myös huijaaminen: Chalmersin teknisen korkeakoulun tutkimuksen mukaan joka kymmenes Itämeren alueella liikennöivä alus käyttää polttoainetta, joka sisältää enemmän kuin sallitut 0,1 painoprosenttia rikkidioksidia. Kansainvälisesti raja on 3,5 prosenttia.\nFuskaavat alukset voivat säästää polttoainekuluissa satoja tuhansia euroja. Kansainvälinenkin raja aiotaan laskea 0,5 prosenttiin kahden vuoden päästä.\nNyTeknik: Rapport: Semesterkryssingen tre gånger sämre än flyget\nAiheet hiilidioksidipäästöt risteily\nKempele kierrättää ahkerammin kuin Helsingin Kallio – Torissa\nTalous 18.05.2019\nEU onnistui viime vuonna laskemaan energian käytön päästöjään, Suomen päästöt nousivat", "timestamp": "2019-05-19T21:28:28Z", "url": "https://www.maaseuduntulevaisuus.fi/ymparisto/artikkeli-1.340668"}