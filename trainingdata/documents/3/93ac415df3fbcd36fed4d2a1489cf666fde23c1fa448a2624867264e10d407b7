{"text": "Viikkoyhteenveto: nopein viikko ikinä – baltsu 2020\nKirjoitettu 16/12/2019 16/12/2019 julkaissut Baltsu\tPosted in viikkoyhteenvetoAvainsanat: treeniviikko, viikkokilsat, viikkoyhteenveto\nTämä postaus meni uusiksi. Kirjoitin jo alustavasti sen lauantaina ja ajattelin, että lisäilen vain sunnuntain pitkiksen. Tulikin ensimmäistä kertaa aikoihin sellainen tosirankan harjoituksen tai kisan jälkifiilis, joten ei mitään asiaa kirjoittaa yhtään mitään. Lenkin ja saunan jälkeen kotiin syömään ja sen jälkeen makasin, enkä ole varma nukuinko vai enkö. Koko ajan oli sellainen fiilis, että on vähän huono olo, ei tahdo pysyä hereillä ja pitäisi nousta ylös syömään jälkiruokaa ja juomaan espressoa sekä nostamaan pyykit kuivumaan, kun kone pysähtyy, muttei vain yksinkertaisesti pysty. Lopulta pääsin ylös joskus klo 19 eli olin ollut varmaan 1,5 tuntia sängyssä, laitoin pyykit kuivumaan ja söin jälkiruoan sekä pari mokkapalaa ja join sen espresson. Piristyin selkeästi. En silti oikein ehtinyt tätä kirjoittaa, sillä piti ensin pakata mm. joululahjoja. Sitten tulikin La Liga -matsi kymmeneltä. Se loppui about puolen yön paikkeilla, jonka jälkeen join vielä vettä. Oli sellainen fiilis, että pakko jättää blogi aamuun.\nEn saanut heti unta, mutta aamulla kun heräsin, niin olin todella poikki. Tuntuu, että olisin voinut nukkua paljon pidempäänkin. Kai se totuus on niin, että jos oikeasti on väsynyt, nukuttaa, eikä tule mitään univaikeuksia. En pystynyt nousemaan silloin, kun halusin, kun kroppa oli totaalisen väsynyt. Lopulta nousin klo 7.45 ja kun menin suihkuun, niin ei tullut lämmintä vettä. Ei se toisaalta kylmääkään ollut, mutta sellaista haaleaa. Luin Ilta-Sanomista myöhemmin aamulla, että Punavuoressa oli mennyt kaukolämpöputki poikki ja sen takia kaupungissa lämpöä on tarjolla vähän huonosti toistaiseksi. No ei se mitään, spartalainen suihku ja sillä selvä. Saa nähdä miten tämän päivän jaksaa. Täytyy illalla tehdä kevyt, palauttava treeni, käydä saunassa ja pyrkiä nukkumaan sitten hyvin. Mennään nyt eteenpäin eli käydään läpi sitä, miten viime viikolla on harjoiteltu ja miksi.\nMeinasin tulla kipeäksi\nEdellisen viikon määräviikko onnistui hyvin. Fiilis oli niin hyvä, että kun maanantaina heräsin aamulla pirteänä, teki mieli mennä aamulenkille salille. Itsenäisyyspäivän takia oli ollut kolmen päivän viikonloppu ja olin levännyt riittävästi. Maltoin kuitenkin mieleni. 204 km kahdeksassa päivässä vaatisi varmaan lepopäivän juoksusta. Niinpä uimakamat mukaan ja illalla altaaseen. Erehdyin kuitenkin rankkasateessa sinä päivänä taksikyytiin, mikä oli iso virhe. Se taksi ajoi väärin ja jouduin sitä kautta odottamaan 20 minuuttia kyytiä rankkasateessa. Vaatteet olivat ihan märät ja myöhemmin alkoi tulla sellainen fiilis, että entä jos tulen kipeäksi. Uimahallilla menin vain vesijuoksemaan, enkä viitsinytkään olla altaassa kuin 40 minuuttia. Olin aivan varma, että olen tulossa kipeäksi, koska se altaan vesi ei tuntunut yhtään lämpimältä. Jostain syystä heräsin tiistaiaamuna jo neljän jälkeen ja kurkku tuntui olevan vähän kipeänä. En ollut väsynyt, joten en saanut enää nukutuksi. Menin salille niin, että olin siellä jo ennen kuutta. Juoksu oli todella vaikeata. Lopussa se sujui vähän paremmin, kun lisäsin vähän vauhtia, mutta olo ei ollut jotenkaan normaali. Kurkku ei tavallaan ollut kipeä, mutta silti outo tunne. Illalla oli kuudelta Juoksija-lehden pilates-tunti, joten minun oli pakko mennä tekemään intervallit jo neljältä, jotta ehtisin juosta, käydä suihkussa ja fillaroida sinne oppilaitokseen, missä Juoksija-lehti tapahtuman järjesti. Juoksu sujui hyvin, mutta kun tulin illalla kotiin, niin oli todella viluinen olo ja edelleen sellainen tunne, että tulen kipeäksi. Otin sinkkiä, koska se kuulemma auttaa.\nTuon jälkeen minulla oli koko viikon vähän puolikuntoinen olo. Nenä oli tukossa, jouduin niistämään vähän ja yhä joudun, mutta varsinainen flunssa ei tullut päälle. Ei tullut myöskään mitään varsinaista yskää tai limaa keuhkoihin, joten treenit ovat sujuneet hämmästyttävän hyvin. Tosin aamut ovat olleet vaikeita. Niinpä tiistain jälkeen skippasin kaikki aamutreenit. Olen vain yksinkertaisesti ollut liian väsynyt ja huonovointinen aamuisin. Olisin jopa skipannut lauantain pilateksen, joka oli vasta klo 10.30, eikä kuudelta kuten aamulenkit, jos se olisi onnistunut. Heräsin tyyliin puoli yhdeksältä ja kun yritin perua tuntivarausta, niin järjestelmä ilmoitti liian myöhään eli 8.31 tarkoitti minuutin myöhästymistä. Niinpä oli pakko lähteä sinne tunnille ja olin tyytyväinen, että menin. Kun rauhassa sain kropan käyntiin, niin olo taas parani. Yhteenvetona voisi todeta, että olo ei ollut ihan normaali koko viikkona, mutta se ei haitannut varsinaisesti juoksemista.\nLihashuolto jäi liian vähälle\nItselläni on niin, että jos on yhtään kipeänä tai puolikuntoisena, niin lihakset tulevat helposti kipeiksi tai jumittavat. Juokseminen on tavallaan tuntunut helpolta, mutta niin vain on ollut tuntemuksia takareisissä ja pohkeissa, enkä ole loppuviikosta oikein esimerkiksi lauantain pilates-tunnilla taipunut eteenpäin kunnolla. Osin tuo pieni sairastelu (vaikken tullut varsinaisesti kipeäksi) varmaan syynä, mutta toisaalta kun energiaa on ollut olon takia vähemmän, niin olen myöskin laiminlyönyt huoltavat toimenpiteet. En esim. lämmitellyt kertaakaan ennen treenejä tekemällä drillejä tai heilautuksia, mitkä teen yleensä aina ennen kovempia lenkkejä. Samaten en rullaillut tai venytellyt kuminauhalla niin kuin normaalisti, vaan painuin suoraan juoksumatolle. Tosin sen minkä rullasin, niin en huomannut kovia kipuja missään lihaksissa, mutta sitten kun menin juoksemaan, niin huomasin, että siellä on silti jotain jumeja. Tämä voi siis johtua siitä, että kun jätin ne aamun lenkit veke, niin jäi samalla ne kevyet, huoltavat juoksulenkitkin tekemättä. Voi olla myös niin, että kun HIIT sujuu nykyään paremmin, kun olen tottuneempi kävijä niillä tunneilla, niin teen sen vähän turhankin kovilla tehoilla, mikä näkyy sitten jumiutumisena. Joka tapauksessa huoltavia toimenpiteitä olisi voinut tehdä enemmän ja siihen pitää satsata alkavalla viikolla, sillä nyt on etureidet jumissa, samaten takareisissä tuntuu ja säärien sivuosissakin on pieniä pisteitä. On sellainen olo, että tekisi mieli jonnekin porealtaaseen tai jotain. En kuitenkaan tänään mene uimahallille, vaan ajattelin tehdä hyvät rullailut ja vastaavat, sen jälkeen kevyt lenkki ja lopulta sauna.\nMäärä pettymys, vauhtia oli aika paljon\nEn juossut koko viikon aikana kertaakaan ulkona. Tuollainen, että on muutama aste plussaa ja koko ajan sataa tai tihkuu vettä, ei oikeasti nappaa yhtään. Yhtenä päivänä olisi ollut aurinkoista, mutta silloin istuin täällä sisällä tietokoneen ääressä. Niinpä juoksumatoilla mentiin, itseasiassa kolmella eri salilla. Viikko herätti lupauksia, pelkoja ja kysymyksiä. Samalla se toi uuden elementin eli pilateksen, jota kutsun heterojoogaksi. Olen jotenkin nyt havahtunut siihen, että kroppa on kokonaisuus ja juoksu sitä kauttaa koostuu niin monista osa-alueista, joiden kaikkien pitää olla kunnossa ja takapainossa. Niinpä pyrin parantamaan kaikessa vähän ja viimeistelemään sen palapelin. Juoksun suhteen minun pitää paitsi harjoitella paljon, niin lisätä myöskin vauhteja. Nyt juoksin tarkoituksella vähemmän kuin edellisellä viikolla, sillä edellisen viikon 171,7 km oli ylilyönti. Toisaalta, kun aamut jäivät pois, niin määrä oli silti pettymys. Tuli kaksi päivää, jolloin en juossut ollenkaan ja kuten sanottua, niin kevyet lenkit jäivät pois tai no lauantain pilateksen jälkeen juoksin todella hitaasti noin tunnin, mutta muuten yli vitosen vauhtia ei nähty koko viikkona. Tosin sykkeet eivät nousseet valtavan korkeiksi, joten rahkeita kyllä on, mutta silti tuli vähän liikaa aerobisen kynnyksen yläpuolella pyörittyä, joten tämä viikko saa palauttaa jälleen ohjelmistoon ne kevyemmätkin lenkit. En ole ikinä aiemmin juossut viikkoa noin kovilla keskivauhdeilla mitä tuo 4.39 min/km oli. Vaikka se oli aika vaivatonta, niin toisaalta kyllä se lihaksissa tuntuu. Niinpä ei suoraan kannata ottaa mallia. Seuraavan viikon yhteenveto omallakin kohdalla tulee sisältämään paljon enemmän kevyitä lenkkejä.\nma: 40 minuuttia vesijuoksua. Tarkoituksella kevyt päivä edellisen viikon treenin vuoksi. 204 km juoksua 8 päivään oli kuitenkin aika paljon.\nti: aamu: 10 km matolla at 4.59 min/km. Nukuin alle 4h ja heräsin neljältä niin, että oli vähän kipeä kurkku. En saanut enää unta ja lähdin viiden jälkeen salille. Juoksu ei oikein tahtonut sujua, vaan se oli vaikeaa. Kun nostin vähän nopeutta, se oli pikkaisen helpompaa, mutta vaikea lenkki. Nike Pegasus 35\niltapäivä: 15,2 km matolla at 4.26 min/km. 8x800m yassot 400m palautuksin. Piti mennä lenkille jo klo 16, jotta ehtisin Juoksija-lehden treeniin myöhemmin. Niinpä yassot ilman mitään kunnollista lämmittelyä. 2 ekaa 3.42 min/km vauhdilla, 2 seuraavaa 2×3.38 min/km, sitten kaksi 3.35 min/km, yksi 3.32 min/km ja viimeinen 3.25 min/km. Max syke 170. Nike Epic React 2\nilta: 90 minuuttia pilates. Suihkun jälkeen fillarilla kolmanteen treeniin eli puolitoista tuntia pilatesta\nke: HIIT 45 min ja kehonhuolto 60 min. Skippasin aamutreenin ja illalla nuo kaksi ryhmäliikuntaa, joten ke ei juoksua ollenkaan. HIIT tosin kulkee paremmin kuin koskaan. Nike Epic React 2\nto: 20 km matolla at 4.40 min/km. Suht kevyt lenkki, pääasiassa max vauhti (alussa ja lopussa toki paljon hitaampaakin) oli 4.37 min/km ja max syke 133, paitsi 2 km 4.17 min/km nopeudella ja 147 max sykkeellä. Nike Epic React 2\npe: 21,1 km matolla at 4.26 min/km sis. 4×3 km at 4.00 min/km / 1 km kevyt välissä. Hauskaa, että tajusin treenin aikana, että siitähän voisi tehdä puolimaratonpituisen lenkin, joten lisäsin aikomaani lenkinpituuteen loppuun reilun kilsan enemmän palauttavaa kuin mitä olin suunnitellut. Niinpä sain juostua puolimaratonin aikaan 1.33.25, mikä on hauska detalji sekin eli juoksemalla muutaman reippaamman osuuden, muttei kovilla tehoilla nekään ja muuten höntsää, pääsee lähes puoleentoista tuntiin. 4 minsan vauhdissa max syke oli 154 siinä viimeisellä pätkällä. Edellisten sykkeet 141 ja 147, ekassa en katsonut. Hoka Mach 2\nla: 60 min pilates ja\n11 km matolla at 5.22 min/km. Viikon ainoa aidosti palauttava, huoltava höntsälenkki. Vieressä yksi nainen samalta pilates-tunnilta juoksi selvästi kovempaa, joten vähän olisi tehnyt mieli lisätä nopeutta omaankin mattoon, mutta maltoin mieleni. Ei ollut mitään syytä juosta kovempaa, kun oli edellisen illan lenkki alla. Lisäksi melkein koko aika meni siivillä sen vuoksi, koska katsoin Suomi-Ruotsi -lätkäpelin 3. erän matolla. Hienoa se maalivahti Tuohimaan tekemä maali. New Balance Beacon\nsu: 30 km matolla at 4.31 min/km. 500m lämmittelyä, sitten 4,5 km 5.00 min/km vauhdilla, tuon jälkeen 5 km 4.30 min/km, sitten 15 km 4.10 min/km ja 3 km 5.00 min/km kunnes lopulta pari kilsaa höntsää. Sykkeet kympin jälkeen 135, 20 km jälkeen 147 ja 25 km jälkeen 153. Vikalla vitosella takareisissä tuntui jo aika lailla. Hiihdot ja ampumahiihdot pyörivät taustalla. En varsinaisesti keskittynyt niihin kunnolla, kun ei ollut ääntäkään, mutta vähän tuli aktiviteettia, joten lenkki sujui jotenkin nopeammin. Nike Pegasus Turbo 2\nYhteensä: 107,3 km juoksua ave 4.39 min/km, 45 min HIIT, 60 min kehonhuolto, 150 min pilatesta, 40 min vesijuoksua ja jonkun verran kaupunkipyöräilyä. Ei salia tälläkään viikolla.\nKenkien suhteen Epic Reactit olivat ti-to aika ahkerassa käytössä, mikä johtuu siitä, että halusin saada niistä vielä vahvemman tuntuman ennen kuin suosittelen joululahjoja. Turbot puolestaan pitkikselle, koska halusin juosta lujempaa. Muuten ei mitään mainitsemisen arvoista.", "timestamp": "2020-02-28T08:12:37Z", "url": "https://baltsu.wordpress.com/2019/12/16/viikkoyhteenveto-nopein-viikko-ikina/"}