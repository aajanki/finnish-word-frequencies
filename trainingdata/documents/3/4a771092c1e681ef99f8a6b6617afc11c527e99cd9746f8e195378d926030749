{"text": "Entinen alkoholisti Aki muutti elämänsä suunnan\n12.08.2019 klo 19:50\nAlkoholin takia Aki Lottosesta tuli katkokävelijä, jonka jalat hädin tuskin kantoivat. Tänä syksynä mies osallistuu Ironman-kisaan Barcelonassa.\nVideolla Aki kertoo mietteitään Alma Lab -projektin alussa. RIITTA HEISKANEN\nIltalehden Alma LAB -projektiin osallistunut Aki Lottonen tekee vuorotyötä ja treenaa yli kymmenen tuntia viikossa. Hän haki mukaan elämäntapamuutosprojektiin, vaikka kokikin voivansa hyvin. Mies ei kuitenkaan osannut sanoa, aiheuttiko aktiivinen elämäntyyli ja vuorotyö hänelle stressiä.\nAki ei ole aina ollut aktiiviliikkuja. Miehen elämässä on yli kymmenen vuoden mittainen musta aukko, jonka aikana Aki käytti alkoholia rajusti, eli kodittomana ja oli lähellä menettää liikuntakykynsä.\nVoit lukea Akin tarinasta lisää täältä.\nOsana Alma Lab- projektia Akille tehtiin keväällä ensimmäinen Firstbeat-hyvinvointianalyysi, jonka tulokset olivat huippuluokkaa.\n– Akin hyvinvointianalyysin tulokset ovat huipputulokset. On vaikea uskoa, että kyseessä on sama ihminen, kommentoi Firstbeatin hyvinvointiasiantuntija Niina Karstunen mittausten aikaan keväällä.\nAkin uni oli mittausten mukana laadukasta, ja hän palautui yön aikana hyvin aktiivisten päivien rasituksista.\n– Suurimmat uneen vaikuttavat asiat ovat elämäntavat, fyysinen kunto ja se, ehtiikö päivän aikana pitää myös pieniä palauttavia hetkiä, Karstunen luettelee.\nAkin elää aktiivisesti. Riitta Heiskanen\nKarstusen ainut neuvo mittausten jälkeen oli, että Aki voi jatkaa samaan malliin. Pieniä viilauksia jo säännölliseen päivärytmiin tehtiin.\n– Aki tekee henkisesti raskasta vuorotyötä, ja hänellä on siksi suuri riski ylikuormittua. Suosittelin hänelle, että jos työpäivä on raskas, pitää raskaan treenauksen sijasta keskittyä palautumiseen, Karstunen kertoo.\nToisen hyvinvointianalyysin tuloksissa ei ollut moitteen sijaa. Karstunen kuvailee Akin elimistön olevan mielettömän hyvässä kunnossa.\nKatse syksyn kilpailuissa\nAki itse on tyytyväinen uusimpaan mittaustulokseen. Palauttavaa aikaa oli enemmän kuin ensimmäisessä mittauksessa.\n– Olen oppinut kuuntelemaan itseäni nykyään paremmin. Aiemmin menin ihan laput silmillä.\nAki kertoo keskittyneensä Karstusen neuvojen mukaan siihen, että työn, liikunnan ja levon suhde on tasapainossa. Vapaapäiviä mies ei sinällään pidä enemmän kuin aiemminkaan, mutta raskaampien työpäivien jälkeen hän treenaa kevyemmin.\nSeuraavana Akin mielessä siintävät syksyllä Barcelonassa suoritettavat Ironman-kisat. Hänen tavoitteenaan on alittaa 12 tunnin aikaraja.\n– Elämän rutiineissa en aio nyt muuttaa mitään, tällä hyväksi havaitulla kaavalla mennään.\n”Äiti kuolee, äiti kuolee” – Riikka, 38, putosi pää edellä leuanvetotangosta ja haluaa nyt varoittaa muita Akin kunto on niin hyvä, että asiantuntijatkin ihmettelevät - ”Vaikea uskoa, että kyseessä on sama ihminen”Aki söi ennen litran jäätelöä päivässä ja askel painoi - sitten kilot alkoivat karista kuin itsestään: \"Hän on käynyt täysin pohjalla”", "timestamp": "2019-08-25T20:35:01Z", "url": "https://www.iltalehti.fi/alma-lab/a/59c80088-f13a-4414-8b49-85c8ad31cd09"}