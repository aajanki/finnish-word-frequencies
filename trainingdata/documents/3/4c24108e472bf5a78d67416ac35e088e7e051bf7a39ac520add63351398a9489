{"text": "Arava-asuntojen vuokriin tulee rajuja korotuksia - MTVuutiset.fi\nArava-asuntojen vuokriin tulee rajuja korotuksia\nJulkaistu 21.10.2013 18:06\nArava-asuntojen vuokriin on tulossa ensi vuoden alussa rajuja korotuksia pääkaupunkiseudulla.\nEsimerkiksi Helsingin Asuntohankinnan virastoarava-asunnoissa vuokrat nousevat yli 15 prosenttia. Asunnoissa asuu muun muassa ihmisiä, jotka ovat saaneet kotinsa lastensuojelun jälkihuollon tai sosiaaliviraston asunnottomien yksikön kautta.\nToimitusjohtaja Leena Raineranta selittää korotuksia sillä, että Asuntohankinnan vuokrat ovat jääneet pahasti jälkeen todellisista kustannuksista. Vastikkeet ovat nousseet yli 50 prosenttia viidessä vuodessa, kun vuokria on nostettu samassa ajassa runsaat 10 prosenttia. Yhtiöllä on myös asuntojen hankintaan otettuja lainoja, joiden vaikutus vuokriin on samaa luokkaa kuin vastikkeilla.\nEspoon Asunnoista puolestaan kerrotaan, että kaupungin asuntojen vuokrat nousevat ensi vuonna keskimäärin runsaat kolme prosenttia. STT:n tietojen mukaan suurimmat korotukset ovat kuitenkin yli 10 prosentin luokkaa.\nYleishyödyllisen Y-säätiön asumispalvelupäällikkö Maria Degerman arvioi, että ensi vuonna pääkaupunkiseudulla vuokrat nousevat aravakohteissa enintään 5-6 prosenttia. Asuntosijoitusyhtiö Sato odottaa vuokrien nousevan pääkaupunkiseudun kohteissaan 4-6 prosenttia.", "timestamp": "2018-12-10T11:56:32Z", "url": "https://www.mtvuutiset.fi/artikkeli/arava-asuntojen-vuokriin-tulee-rajuja-korotuksia/2370544"}