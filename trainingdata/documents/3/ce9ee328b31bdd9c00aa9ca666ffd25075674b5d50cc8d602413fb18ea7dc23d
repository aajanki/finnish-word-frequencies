{"text": "Helena Ranta - Janne Kaisanlahden nettipäiväkirja - Vuodatus.net\nMaanantaina ja tiistaina osallistuin yliopistolla oikeushammaslääkäri Helena Rannan luennoilla. Oli todella hienoa päästä kuuntelemaan tätä suuresti arvostettua ja maallemme kunniaksi olevaa naista. Hän on tutkinut joukkohautoja niin Bosnian kuin Irakinkin sodan jäljiltä. Karmeaa työtä, mutta jonkun se on tehtävä. Hän oli todistajana myös Milosevicin oikeudenkäynnissä.\nHelena Ranta on asettanut henkensä usein vaaraan tärkeää työtä tehdessään. Entisen Jugoslavian alueella hän joutui kerran ns. ihmiskilveksi. Silti hän ei ole luovuttanut, vaan kiertää yhä maailmaa - aina sinne, missä tarvitaan. Rikolliset on saatava kiinni ja vastuuseen. Tosin hän kertoi, ettei hänen tehtävänsä ole ottaa kantaa, kuka on sotarikollinen ja kuka ei, vaan ainoastaan tuoda todistusaineistoa.\nHelena Ranta on tunnettu myös puheistaan vainajien ihmisoikeuksista. Hän korostaa ruumiiden kunnioittavaa käsittelyä tutkimuksissa ja pitää tärkeänä, että sotarikosten uhrien jäännökset palautetaan omaisille haudattavaksi. On mahdotonta kuvitella, miten paljon täydellisen pahuuden seurauksia hän on joutunut näkemään. Hän on käynyt myös Beslanin koulukaappauksen tapahtumapaikalla, ja kertoi siellä aistinneensä jotain, josta käytti englanninkielistä nimitystä \"the ultimate evil\".\nLähden nyt viikoksi Roomaan. Kemijärven tapahtumat jäävät siltä osin väliin, vaikka seurattavaa riittäisi. Maanantain Koillis-Lapissa kerrottiin, että Kuumaniemen koulua ollaan sulkemassa ja lukiota siirtämässä Särkikankaalle. Kuka sitä on tekemässä, kun valtuusto kovan väännön jälkeen asian toisin päätti? Vaikka kyllähän minä tiedän, kuka sitä on tekemässä. Ne, joiden ylpeys tuli niin kovasti loukatuksi silloin viime kesänä... On suorastaan vastenmielistä, että Kemijärvellä ei voida mennä eteenpäin, vaan voimavarat kulutetaan tähän samaan asiaan! Valtuuston päätöstä ja kunnallista demokratiaa ei tunnuta kunnioittavan pätkääkään. Mutta jotkuthan ovat jo lapsena huonoja häviäjiä, kun tuo toinen sai Afrikan tähden ja minä vain rosvon.\nLähettänyt: jkaisanl - 30.3.2006 klo 11.03", "timestamp": "2019-11-22T14:43:57Z", "url": "https://jkaisanl.vuodatus.net/lue/2006/03/helena-ranta"}