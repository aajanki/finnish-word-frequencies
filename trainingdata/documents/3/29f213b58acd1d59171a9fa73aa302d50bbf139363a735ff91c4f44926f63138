{"text": "LISÄPYKÄLÄ: Hakeutuminen alueelliseen työllisyydenhoidon kuntakokeiluun. | Puumala\nLISÄPYKÄLÄ: Hakeutuminen alueelliseen työllisyydenhoidon kuntakokeiluun.\nPuuDno-2019-215\nKeväällä 2020 käynnistetään työllisyyden kuntakokeilut, joissa jatketaan ja laajennetaan vuoden 2018 lopussa päättyneiden alueellisten työllisyyskokeilujen toimintamallia. Kokeiluun voi hakea ELY-alueella yksittäinen kunta tai useampi kunta yhdessä siten, että kokeiluun mukaan tulevien kuntien asukasmäärä yhteensä on vähintään 30 000. ELY-keskuksen alueella kokeiluihin siirtyisi pääsääntöisesti enintään noin 40 % TE-toimiston työnhakija-asiakkaista. Hakuaika kokeiluihin päättyy 19.11.2019.\nKuntien edellytetään tuovan omia panoksia palvelutason nostamiseksi ja palveluiden kehittämiseksi. Kuntien omien resursoinnin viitearvona käytetään vuositasolla vähintään 15 %:n tasoa vuoden 2018 työmarkkinatukimenoista käsittäen kokeiluun kohdentuvan henkilötyöpanoksen, kehittämispanoksen sekä muut kuin lakisääteiset palvelut kokeilun asiakkaille. Kunnat esittävät hakemuksessa arvioin kokeiluun kohdentuvista resursseista perusteluineen. Puumalan kunnan osalta kyseessä olisi siis vähintään noin 15 000 euron panostus, josta koko osuus ei välttämättä tarkoittaisi lisäkustannuksia nykytilaan nähden.\nMikkelin kaupunki on valmistellut hakeutumista mukaan kokeiluun ja alustavasti on keskusteltu myös vaihtoehdosta, jossa mukaan voisivat lähteä myös muut kunnat.\nKunnanhallitus päättää hakeutua mukaan alueelliseen työllisyydenhoidon kuntakokeiluun osana Mikkelin kaupungin hakemusta. Kunnanhallitus oikeuttaa kunnanjohtajan hyväksymään hakemuksen Puumalan kunnan osalta. Mahdollinen hakemus tuodaan tiedoksi joulukuun kunnanhallitukseen.", "timestamp": "2019-11-21T05:50:49Z", "url": "http://puumala.cloudnc.fi/fi-FI/Toimielimet/Kunnanhallitus/Kokous_4112019/LISAPYKALA_Hakeutuminen_alueelliseen_tyo(3453)"}