{"text": "Lattialämmitys | Löydä sähkömies\nLattialämmitysEsko Renkola2019-09-06T13:20:25+03:00\nLattialämmitys sopii kaikkiin tiloihin – kivilattiassa se on jopa välttämätön. Lämpöviihtyvyys on parhaimmillaan silloin, kun lattian pinta on hieman huoneen lämpötilaa korkeampi.\nLattialämmityksen ominaisuudet riippuvat toteutustavasta, lattiapinnoitteesta ja kaapelin asennustiheydestä. Lattialämmitys voidaan toteuttaa varaavana tai suorana.\nVaraavassa lattialämmityksessä eristetyn, tavanomaista paksumman betonilaatan sisään sijoitetaan yösähköllä lämmitettävät kaapelit. Ne lämmittävät öiseen aikaan betonia, joka sitoo lämmön ja luovuttaa sitä päivän kuluessa huonetilaan. Varaava lattialämmitys mitoitetaan reilusti hetkellistä lämmöntarvetta suuremmaksi, jolloin betonin lämmönvarauskykyä voidaan hyödyntää.\nLämmityskaapelin asentaminen vaatii erityistä huolellisuutta ja ammattitaitoa. Lämmityskaapelia tulee aina asennettaessa käsitellä varovasti.\nNykyään lattialämmitys asennetaan mahdollisimman lähelle pintaa, yleensä välittömästi lattian pintamateriaalin alle. Kaapelin kulkureitistä kannattaa piirtää kartta tai ottaa valokuvat. Niistä voi tarvittaessa kalusteita kiinnitettäessä tarkistaa lämmityskaapelin reitin niin, etteivät lämmityskaapelit vahingoitu.\nLattialämmityksen tehot mitoitetaan huonekohtaisesti laskennallisten lämpöhäviöiden mukaan. Lattialämmitystä täydentämään käytetään usein esimerkiksi kattolämmitystä, pattereita ja ikkunalämmitystä.\nLisämukavuutta lattialämmityksellä\nLattialämmityksellä saavutetaan edullinen ja miellyttävä lämpötilajakauma, joka poistaa lattiavedon. Lämmitysteho on jaettu koko lattiapinta-alalle, jolloin lämpöä luovuttava pinta on suuri ja sen lämpötilan ei tarvitse olla kuin muutama aste korkeampi kuin huonelämpötilan.\nLattialämmitys nopeuttaa kosteiden tilojen kuivumista käytön jälkeen ja ehkäisee näin kosteusvaurioiden syntymistä. Suora sähkölämmitys soveltuukin parhaiten kosteisiin tiloihin kuten saunaan ja pesuhuoneeseen.\nLattialämmityksen säädössä käytetään tilakohtaisia termostaatteja. Lattiatermostaatilla, jossa on asennettuna lattiaan anturi, säädetään lattian lämpötilaa ja estetään lämpötilan nousu liian korkeaksi. Oleskelutiloissa säätöä parannetaan huonetermostaatilla tai yhdistetyllä huone- ja lattiatermostaatilla. Huonetermostaatti huolehtii siitä, ettei tilan lämpötila nouse liian suureksi.\nLattiamateriaali ja asennuskohde ratkaisevat oikean asennustavan\nLattialämmityksessä käytettään yleisesti valmiita, kaksijohtimisia vakioresistanssisia lämmityskaapeleita. Yleisin kaapelin asennuspaikka on betonirakenteiset ja useimmiten maavaraiset alapohjat. Kaapeli voidaan asentaa myös puurakenteiseen tai kipsilevyrakenteiseen lattiaan.\nLämmityskaapelien tyyppi, teho ja asennustapa valitaan sen mukaan, millaiseen lattiarakenteeseen niitä asennetaan. Esimerkiksi puu- ja levylattioissa käytettään 8 – 10 W/m -tyyppisiä kaapeleita ja betonilattioihin voidaan asentaa 10 – 20 W/m -tehoisia.\nLämpökaapeliverkoissa kaapeli on kiinnitetty valmiiksi verkkoon. Huonelämmitykseen tarkoitetuissa verkoissa on erittäin ohut lämmityskaapeli ja verkkojen tehomitoitus on tyypillisesti 100 -150 W/m2. Verkkojen kokonaisteho määräytyy maton pituuden mukaan. Lämpökaapeliverkon tyypillinen käyttöpaikka on pesutilojen lattialämmitys.\nLämpökaapelimatossa kaapeli ja teippirivi muodostavat helposti auki rullattavan maton, joka kiinnitetään nopeasti raudoitusverkkoon muutamasta kohdasta esimerkiksi nippusitein. Asennustyö on nopeampaa kuin keloilta auki rullattavien lämpökaapeleiden. Kaapelimatot ovat vakiolevyisiä ja kokonaisteho määräytyy maton pituuden mukaan.\nLattialämmityselementtien rakenne muistuttaa kattolämmityselementtejä, mutta niistä puuttuvat elementin keskellä olevat kiinnityskohdat. Myös neliötehot ovat alhaisempia, tyypillisesti 60–120 W/m2.\nAsennettaessa elementtejä lattiaan tulee niiden ja lattiapinnoitteen väliin jäädä ilmatila valmistajan ohjeiden mukaan.", "timestamp": "2020-03-30T19:31:26Z", "url": "https://www.loydasahkomies.fi/kodin-sahkoistys/lammitys-ja-jaahdytys/lattialammitys/"}