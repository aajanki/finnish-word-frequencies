{"text": "Lipponen ekaa kertaa ratissa\nEkaa kertaa ratissa\nTiistai 16.10.2007 klo 09.35\nHelsingin kurittomat autoilijat ärsyttävät uutta kuljettajaa.\nAjokortin saanut ex-puhemies Paavo Lipponen (sd) uskaltautui lauantaina perheen auton rattiin. Vaimo, kansanedustaja Päivi Lipponen (sd) väistyi kuskin paikalta Helsingin olympiastadionin parkkipaikalla.\n- Siellä totuttelin ajamaan automaattivaihteella, koska ajokortin suoritin käsivaihteisella autolla. Sen verran se alkoi tuntua olevan hallinnassa, että ajoin auton kotipihaan.\nAjokortin Paavo Lipponen sai perjantaina. Sen verran kunnioituksella hän vielä perheen automaattivaihteiseen Opel Zafiraan suhtautuu, että lauantain kokeilua enempää ei ajokokemuksia ollut maanantaina kerrottavaksi.\n- Pitää ajaa tietysti hyvin varovasti ja enemmänkin hitaasti.\nAutomaattivaihteen edut risteysajossa Lipponen huomasi lyhyelläkin ajomatkalla.\n- Minulle luontuu tämä automaattivaihde hyvin.\nKovin usein Paavo Lipposta ei tien päällä nähdä jatkossakaan. Lapset hän saattelee kouluun jalan, eikä eduskuntatalon työhuoneellekaan kauaa kävele.\nEniten ex-puhemies tarvitsee ajokorttia, kun kuljettaa lapsia harrastuksiin. Kaupassa hän uskoo käyvänsä välillä autolla ja ajavansa kesällä mökille.\n\"Koukkimista ja ylinopeutta\"\nHelsinkiläisten liikennekurista puhuessaan Paavo Lipponen vetää syvään henkeä.\n- Jatkuvasti näkee punaista päin ajamista, koukkimista ja ylinopeutta. Esimerkiksi Tuusulantiellä panin merkille, että vaikka 80 kilometrin alue oli kahteen kertaan selvästi merkittynä, niin liikennevirta ajoi sataa. Kyllä tämmöistä pitäisi jo vähän valvoakin.\nLipponen vakuuttaa itse noudattavansa tarkasti nopeusrajoituksia. Se oppi jäi päähän autokoulusta, jota hän kehuu vuolaasti.", "timestamp": "2018-04-21T12:13:43Z", "url": "http://www.iltalehti.fi/uutiset/200710166719412_uu.shtml"}