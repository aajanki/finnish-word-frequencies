{"text": "HP esitteli entistä ohuemmat kannettavansa - Digitoday - Ilta-Sanomat\nHP esitteli entistä ohuemmat kannettavansa\nJulkaistu: 19.5.2012 9:00\n19.5.2012 9:00\nHP esitteli uusia ohuita kannettavia jopa kahdella eri nimellä. Yhtiön Ultrabook-kannettavat perustuvat Intelin tekniikalle, Sleekbookit taas eivät noudata Intelin määrityksiä.\nMaailman suurin tietokonevalmistaja HP on julkaissut uusimmat versiot kuluttajille ja pienyrityksille suunnatuista kannettavistaan. Nykysuuntauksen mukaisesti laitteet ovat kevyempiä ja ohuempia kuin edeltäjänsä – riippumatta näytön kokoluokasta.\nUutuuksiin kuuluu täysmetallinen HP Envy Spectre XT (kuvassa), 13,3 tuuman ultrabook-kannettava, joka painaa 1,4 kiloa ja on 15 milliä paksu. Ssd-levyllä varustetulle koneelle luvataan kahdeksan tunnin akkukesto, ja hinnat alkavat 999 Yhdysvaltain dollarista. Suomen hinnat vahvistetaan myöhemmin.\nHP Envy Ultrabook -mallit ovat saatavilla 14 ja 15,6 tuuman kokoluokissa. Lisäksi markkinoille tulevat HP Envy Sleekbook -versiot, joissa näyttöjen koot ovat samat, mutta jotka eivät mahdu Intelin ultrabook-määrityksen puitteisiin. Osassa näissä malleista on AMD:n valmistamat suorittimet.\nPerinteisemmässä luokassa on 15,6 tuuman näytöllä varustettu HP Pavilion m6, jolle luvataan myös ultrabook-luokan kahdeksan tunnin akkukesto. Perinteiset Pavilion dv6- ja dv7-mallit saavat myös päivitykset sekä muotoilun että sisuskalujen suhteen. Näihin koneisiin saa myös Nvidian erilliset näytönohjainpiirit pelikäyttöä varten.\nJulkistus jättää melko suuren osan laitteiden tarkemmista yksityiskohdista vielä hämärän peittoon. Esimerkiksi useimmista uusista malleista löytyvät Intelin tuoreimman sukupolven mobiiliprosessorit ovat vielä julkistamatta.\nMyös tiedot akkukestoista, painoista, hinnoista ja eri mallien myyntiin tulon tarkoista ajankohdista ovat hajanaisia tai puuttuvat kokonaan. Osaa kannettavista odotetaan myyntiin Yhdysvalloissa heti, muita vasta kesä-heinäkuun aikana. Suomessa myynti alkanee hieman myöhemmin kuin Atlantin toisella puolella.", "timestamp": "2017-09-26T07:42:53Z", "url": "http://www.is.fi/digitoday/art-2000000505380.html"}