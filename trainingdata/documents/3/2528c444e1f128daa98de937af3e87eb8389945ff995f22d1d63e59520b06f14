{"text": "Postimerkit heijastavat oman aikansa taidetta | Yle Uutiset | yle.fi\n11.4.2014 klo 12.30päivitetty 11.4.2014 klo 12.54\nMerkit ovat oman aikansa taiteilijoiden suunnittelemia, kuten esimerkiksi Eliel Saarisen suunnittelema leijonapostimerkki\nPostimerkkinäyttely on esillä Turun Logomon vastavalmistuneissa tiloissa viikonlopun yli\n– Tämän päivän kokoelmien pitäisi olla sellaisia, että ne kertovat tarinan. Siinä mielessä kehitys on harpannut eteenpäin, että joskus näyttelylehdille laitettiin vain postimerkkejä ja ne saivat puhua puolestaan. Nyt näytteilleasettajan täytyy kertoa, mitä hän haluaa esittää ja miksi joku postimerkki on tässä mukana, sanoo Turun Postimerkkikerhon näyttelytoimikunnan puheenjohtaja Juhani Pietilä.\nPresidentti P.E. Svinhufvudin kunniaksi julkaistu postimerkki vuodelta 1931YLE\n– Meillä on täällä näyttelyssä muun muassa sellainen Itsenäisyyden voittaminen -kokoelma, joka kertoo itsenäisen Suomen postilaitoksen kehittymisestä vuoden 1917 jälkeen, jatkaa Pietilä.\nPostimerkit kertovat tarinoiden lisäksi myös oman aikansa taiteilijoista ja taiteellisista näkemyksistä.\n– Merkit ovat oman aikansa taiteilijoiden suunnittelemia, kuten esimerkiksi Eliel Saarisen suunnittelema leijonapostimerkki. Kun Suomeen tuli juhlamerkkejä, niin niiden suunnittelemiseksi järjestettiin kilpailuja taiteilijoille, kertoo Pietilä.\nTurun Logomon vastavalmistuneissa tiloissa on viikonlopun yli esillä valtakunnallinen postimerkkinäyttely.\nEnsimmäisissä kuvallisissa postimerkeissä näkyi Turku\nNykyään on totuttu siihen, että postimerkkejä voi valita mieleisensä kuvan mukaan. Ensimmäiset suomalaiset kuvalliset postimerkit tulivat vuonna 1929 Turun täyttäessä 700 vuotta. Silloin julkaistiin kolmen postimerkin sarja.\n– Niitä postimerkkejä koristivat Turun tuomiokirkko, Turun linna ja satama laivoineen, kuvailee näyttelytoimikunnan puheenjohtaja Juhani Pietilä.\nMerkkien keräily jäänyt muiden harrastusten jalkoihin\nPostimerkkien keräily harrastuksena on vähentynyt. Nuoria eivät merkit enää kiinnosta.\n– Maailman muuttuessa erilaiset harrastukset kilpailevat keskenään ja postimerkkien kerääminen on jäänyt muiden harrastusten jalkoihin. Toisaalta voi olla, että monet kiinnostuvat postimerkkien keräämisestä myöhemmässä iässä. Ainakin minulle kävi aikanaan niin, kertoo Juhani Pietilä.\nJarmo Lampi on kerännyt Turku-postikortteja jo yli 50 vuotta.Olga Pihlman / Yle\nVaikka postimerkkiharrastus ei pärjää harrastusmarkkinoilla, toiset ovat jo pienestä asti hurahtaneet merkkien ja korttien keräämiseen. Jarmo Lammelle on kertynyt Suomen laajin vanhojen Turku-postikorttien kokoelma. Kodin laatikoita on täyttänyt noin 7 000 ennen sotia tehtyä postikorttia. Keräämiseen on mennyt aikaa yli viisikymmentä vuotta.\n– Osasta korteista on pitänyt luopua, kun ne vain lojuisivat laatikoissa eivätkä koskaan pääsisi mihinkään esille. Täällä näyttelyssä on esillä kaikki parhaat ja harvinaisimmat kortit, sanoo keräilijä Jarmo Lampi.\n– Kokoelmani harvinaisimmat kortit ovat niin kutsutut mainoskortit. Osa korteista on sellaisia, joita en ole koskaan ennen nähnyt. Erittäin hieno mainoskortti on Auran panimon kortti ja kortti, jossa on Ruotsalaisen teatterin menu vuodelta 1894.\nkulttuuripostimerkitpostin toimintakeräilypostimerkkeilyPosti- ja kuriiritoimintataidePostimerkkikokoelmaTurkuharrastukset", "timestamp": "2019-06-26T03:46:11Z", "url": "https://yle.fi/uutiset/3-7186187"}