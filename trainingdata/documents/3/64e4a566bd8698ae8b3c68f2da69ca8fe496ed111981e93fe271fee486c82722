{"text": "Kiinalainen Huawei-johtaja ja puolalainen mies pidätetty Puolassa – epäillään vakoilusta Kiinan valtion hyväksi | Mobiili.fi\nKiinalainen Huawei-johtaja ja puolalainen mies pidätetty Puolassa – epäillään vakoilusta Kiinan valtion hyväksi\nMarkus Lehtiniitty | Julkaistu 11.1.2019, klo 14:05\nPuolan turvallisuuspalvelu on pidättänyt kiinalaisen Huawei-johtajan sekä lisäksi toisen puolalaisen miehen, joka on aiemmin työskennellyt korkeassa asemassa turvallisuuspalvelussa. Heitä epäillään Puolan vastaisesta vakoilusta Kiinan hyväksi.\nMiehet pidätettiin tiistaina ja julkisuuteen tiedot ovat tulleet tänään perjantaina. Asiasta kertoo muun muassa uutistoimisto Associated Press.\nPuolan viranomaiset suorittivat pidätysten ohella etsintöjä Huawein ja markkina-asemaltaan johtavan operaattorin Orangen toimipisteisiin. Pidätetty puolalainen mies on viime aikoina työskennellyt Orangella. Lisäksi tutkintaa suoritettiin myös molempien pidätettyjen miesten kodeissa.\nTapaus tulee Huawein kannalta todella huonoon aikaan. Vaikka pidätykset Puolassa kytkevät yhteen Huawein ja epäilyt kiinalaisvakoilusta, ei tapaus kuitenkaan sinällään liity suoraan Huawein toimintaan. ”Tämä asia liittyy hänen toimiinsa, sillä ei ole mitään tekemistä yhtiön kanssa, jossa hän työskentelee”, kommentoi Puolan turvallisuuspalvelun edustaja uutistoimisto Reutersille.\nPuolan turvallisuuspalvelun johtajan Maciej Wasikin mukaan tällä viikolla suoritettua pidätysoperaatiota oli suunniteltu pitkään ja huolella.\nMediatietojen mukaan pidätetty Huawei-johtaja on Weijing W., ja hän toimi myyntijohtajana Huaweille Puolassa. Aiemmin mies on työskennellyt Kiinan konsulaatissa. Pidätetyn puolalaisen miehen nimeksi on kerrottu puolestaan Piotr D.\nMiehet eivät raportoidusti ole myöntäneet syyllisyyttään tai ole valmiita puhumaan asiassa. Miehiä voi uhata jopa 10 vuoden vankeustuomio, jos heidät lopulta todetaan syyllisiksi vakoiluun oikeudessa.\nHuawei on kommentoinut asiaa toistaiseksi niukasti todeten vain olevansa tietoinen tilanteesta, ja tutkivansa sitä. ”Huawei noudattaa kaikkia sovellettavia lakeja ja määräyksiä kaikissa maissaan, joissa se toimii, ja edellytämme jokaisen työntekijämme noudattavan lakeja ja määräyksiä maissa joissa he toimivat”, Huawei tähdentää.\nPäivitetty 18.20: Lisätty linkki Reutersiin ja sitaatti liittyen kiinalaismiehen toiminnan liittymättömyydestä Huaweihin.\nHuawei Mate 20 -sarjan puhelimia toimitettu yli 10 miljoonaa11.3.2019\nHuawei: Näin nappaat puhelimeesi uuden Androidin nopeammin29.6.2016\n11.1.2019, klo 15:38\nHyvä, kiinalaisten verkko paljastuu ja osoittavat maailmalle, ettei heihin ole luottamista,.\n11.1.2019, klo 15:44\nPoika, jolla on Kiina syndrooma\n11.1.2019, klo 17:02\nOnneksi amerikkalaisiin on…,\n12.1.2019, klo 04:55\nJa Korealaisiin….:-)\nLue seuraavaksi: WSJ-raportti: Seuraavaan huippu-iPhoneen tulossa kolme takakameraa – iPhone XR:n seuraajaan kaksoiskamera", "timestamp": "2019-03-24T03:24:43Z", "url": "https://mobiili.fi/2019/01/11/kiinalainen-huawei-johtaja-ja-puolalainen-mies-pidatetty-puolassa-epaillaan-vakoilusta-kiinan-valtion-hyvaksi/"}