{"text": "11.04.2017 klo 9:45\nSyntyvyys on ollut vuodesta 1969 lähtien alle väestön uusiutumistason.\nSyntyvyys on korkein Seinäjoella ja matalin Helsingissä.\nEläkeyhtiöden edunvalvojan, Työeläkevakuuttajat Tela ry:n toimitusjohtaja Suvi-Anne Siimes tuskaili tänään Helsingin Sanomien kolumnissaan, kuinka Suomeen saataisiin lisää lapsia.Huoli on mitä ajankohtaisin.\nMyös syntyvyys laskussa\nKun syntyneiden määrä suhteutetaan synnytysikäisiin naisiin, voidaan tarkastella syntyvyyttä. Syntyvyyden mittaamisessa käytetään yleisesti kokonaishedelmällisyyslukua. Tilastokeskuksen mukaan se kertoo, kuinka monta lasta nainen synnyttäisi elämänsä aikana, jos ikäryhmittäiset hedelmällisyysluvut pysyisivät laskentavuoden tasolla.\nSyntyneiden määrän lisäksi syntyvyys laski edelleen vuonna 2016. Vuoden 2016 syntyvyyden mukaan nainen synnyttäisi keskimäärin 1,57 lasta. Edellisen vuoden kokonaishedelmällisyysluku oli 1,65 lasta naista kohti. Viimeksi syntyvyys on ollut 1,57 lasta pienempi vuonna 1973, jolloin se oli 1,50, mikä on kaikkien aikojen matalin luku.Syntyvyys on ollut vuodesta 1969 lähtien alle väestön uusiutumistason, joka on 2,1 lasta naista kohden.\nEdelliseen vuoteen verrattuna syntyvyys aleni lähinnä alle 38-vuotiailla naisilla, selvimmin 30-vuotiailla. Vuonna 2016 esikoisen synnyttäneet olivat keskimäärin 29,1 vuoden ikäisiä. Keski-ikä nousi 0,3 vuodella edellisvuodesta ja 10 vuodessa se on noussut 1,0 vuodella.\nTilastokeskuksen mukaan syntyvyys oli 13 maakunnassa koko maan syntyvyyttä korkeampi. Vuoden 2016 syntyvyyden mukaan eniten lapsia syntyisi Pohjanmaan maakunnissa: Keski-Pohjanmaalla keskimäärin 2,13 lasta naista kohden ja Etelä-Pohjanmaalla sekä Pohjois-Pohjanmaalla 1,91.\nVähiten lapsia syntyisi Uudenmaan maakunnassa, keskimäärin 1,45 lasta naista kohden. Ainoa maakunta, jossa syntyvyys oli vuonna 2016 väestön uusiutumistason yläpuolella, oli Keski-Pohjanmaa.\nVähintään 50 000 asukkaan kunnista korkein syntyvyys oli Seinäjoella, jossa kokonaishedelmällisyysluku oli 1,87 viisivuotisjaksolla 2012-2016. Seuraavaksi korkein se oli Oulussa, 1,84, kolmanneksi korkein Porvoossa, 1,82, ja neljänneksi korkein Espoossa 1,80. Koko maan luku viisivuotisjaksolla oli 1,69.\nVastaavasti matalin syntyvyys oli jaksolla 2012-2016 Helsingissä, jossa kokonaishedelmällisyysluku oli 1,30. Turussa luku oli 1,32 ja Tampereella 1,40. Myös kaikkien kuntien vertailussa viimeksi mainittujen kaupunkien syntyvyys oli matalimpien joukossa.", "timestamp": "2018-09-20T11:42:37Z", "url": "https://www.iltalehti.fi/perhe/201704112200100812_pr.shtml"}