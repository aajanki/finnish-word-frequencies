{"text": "Vaihtovuosi Sodankylässä - Vaikuttajayhteistyön tavoittavuus 6,9 miljoonaa\nElokuun alussa käynnistynyt Sodankylän kunnan ja Äidin Puheenvuoron YouTube – ja Instagram -kanavan välinen vaikuttajayhteistyö ja somerealitysarja #vaihtovuosisodankylässä on lähtenyt käyntiin räjähdysmäisellä startilla. Fernándezin perheen muuttoa Helsingin kaupunkilaislähiöstä Sodankylän maalaisidylliin, Lapin ytimeen, on katsottu ensimmäisen puolentoista kuukauden aikana eri somekanavia pitkin jo 6,9 miljoonaa kertaa. Sisältöjä on kommentoitu, jaettu tai tykätty jo yli 282 500 kertaa, vaikka pääkanavaa eli YouTubea ei pysty tällä hetkellä kommentoimaan palvelun yhteisöasetusten vuoksi.\nLisäksi kampanja on saanut laajan ansaitun median näkyvyyden, jonka arvioidaan olevan pelkästään elokuun aloitusviikolta yli 84 000 euron arvoinen ja kokonaisuudessaan yltävän jo yli 200 000 euroon. Kaikki Suomen kärkimediat sekä laaja joukko muita medioita on uutisoinut projektista.\n”Tavoitteena oli koko vuoden aikana saada projektille 8 miljoonan tavoittavuus, joten onhan tämä aivan huikeaa. Yhteistyö on jo näin alkutaipaleellaan yllättänyt ja ylittänyt odotukset ja valloittanut kuntalaistenkin sydämet.”\n– Minna Seppälä, vs. henkilöstö- ja viestintäpäällikkö.\nTavoittavuusluvut perustuvat kansainvälisen mediaseurantaan erikoistuneen asiantuntijayrityksen, Meltwaterin, seurantaraporttiin. Tutustu tarkemmin kampanjan lukuihin täällä.\nVaihtovuosi Sodankylässä tuo esille arkea ja elämänmenoa Sodankylässä ja Lapissa\nVaihtovuosi Sodankylässä -sarja on tubettaja Inari Fernándezin Äidin Puheenvuoron YouTube- ja Instagram-kanavilleen konseptoima somereality. Sarjassa heidän nelihenkinen perheensä tekee jättimäisen elämänmuutoksen jättämällä ruuhkavuosiarjen kaupungissa ja muuttamalla Sodankylään yli sata vuotta vanhaan hirsitaloon. Vuoden aikana tullaan näkemään elämästä Lapissa yli 50 videota YouTubessa ja 365 sisältöä Instagramissa, joita voi seurata hashtagilla #vaihtovuosisodankylässä.\n“Olen saanut jo satoja kommentteja siitä, kuinka ihmiset ovat inspiroituneet sisällöistämme. Jotkut ovat kertoneet katselleensa työpaikkoja ja asuntojakin, se on mahtavaa.”, kommentoi Inari Fernández.\nVuoden kestävän sarjan kaupallinen pääyhteistyökumppani on Sodankylän kunta, jonka tavoitteena on nostaa brändimielikuvaa positiivisesta ja aktiivisesta kunnasta sekä innostaa ja aktivoida ihmisiä ajattelemaan Sodankylää asuinpaikkakuntana sekä matkakohteena. Näin mittavaa vaikuttajayhteistyötä ei ole kuntasektorilla aikaisemmin tehty.\nSarjan muut kaupalliset vuosikumppanit ovat Reima ja Maa- ja metsätaloustuottajien keskusliitto MTK. Lisäksi vuoden aikana nähdään useampia muita lyhyempiä kumppanuuksia. Sarjan kumppanimyynnistä vastaa PingHelsinki.\n#vaihtovuosisodankylässä somerealitysarjaa voi seurata Äidin puheenvuoron YouTubessa ja Instagramissa sekä Sodankylän kunnan somekanavissa.\nLisätiedot projektista ja haastattelupyynnöt:\n040 483 8298\nYhteistyökumppanuudet ja myynti:\n050 376 0824\nMiten tehdä elämyksellisiä tapahtumia? 5 vinkkiä Lyytin hyödyntämiseen\nVuoden Valinnat 2018 -voittajat", "timestamp": "2020-07-07T16:00:41Z", "url": "https://pinghelsinki.fi/vaihtovuosi-sodankylassa-vaikuttajayhteistyo/"}