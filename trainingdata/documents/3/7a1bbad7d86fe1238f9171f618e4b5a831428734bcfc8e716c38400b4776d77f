{"text": "45 luottamushenkilöä ja virkamiestä kokeilevat vanhustyön arkea yhden työvuoron ajan Tampereella [Tampereen kaupunki - Tampereen kaupunki - Ajankohtaista - Tiedotteet - 2015 - Joulukuu]\nJulkaistu 3.12.2015 14.33\nIlmoittautuneista 23 haluaa tutustua kotihoitoon, 14 tehostettuun palveluasumiseen ja kahdeksan vanhainkotihoitoon. Muutaman toivoi pääsevänsä näkemään arkea useammassa kuin yhdessä paikassa ja heille mahdollisuus siihen tullaan järjestämään. Koska kiinnostus jalkautumiseen on ollut suurta, avataan ilmoittautuminen uudestaan ensi tammikuussa.\nTyöparikseen luottamushenkilöt ja virkamiehet saavat koulutetun ammattilaisen, jonka mukana he kulkevat työvuoron ajan ja osallistuvat mahdollisuuksien mukaan työtehtäviin. Työvuoron ajan ja paikan jalkautujat ovat saaneet valita itse. Ensimmäiset jalkautuivat jo marraskuun alussa, viimeisten työvuorot ovat huhtikuussa.\nValtuustoaloitteesta lähteneen kokeilun tavoitteena on tarjota päätöksentekijöille aitoa ja ajankohtaista tietoa siitä, mitä vanhustyö ja sen arki Tampereella on.\nJalkautuneiden kuulumisia seurataan kaupungin verkkosivuilla osoitteessa www.tampere.fi/jalkautuminen. Sivulle päivittyvät Twitteristä tviitit, joissa on käytetty aihetunnistetta #trejalkautuu.\nKirsti Kylliö\npuhelin 050 571 2901", "timestamp": "2019-06-24T19:59:39Z", "url": "https://www.tampere.fi/tampereen-kaupunki/ajankohtaista/tiedotteet/2015/12/03122015_3.html"}