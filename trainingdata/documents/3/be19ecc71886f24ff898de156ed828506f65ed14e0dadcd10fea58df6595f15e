{"text": "Kodin Kuvalehti – Blogit | Arkkitehtuurikapina – Kauniit vanhat miljööt uusien malliksi, näin neuvoo suunnitteluguru\n”Uusia alueita suunniteltaessa pitäisi ottaa vaikutteita niistä vanhoista, historiallisista alueista, joita ihmiset rakastavat, jotta uusistakin voisi tulla yhtä rakastettuja.”\nNäin neuvoi kansainvälisesti arvostettu kaupunkisuunnittelun professori Larry Beasley käydessään äskettäin Helsingissä.\nBeasleyn mukaan kaupunkisuunnittelun keskiössä pitää olla ihmisen ymmärtäminen, ihminen rakennetun ympäristön tarjoamien elämysten kuluttajana. Hän varoitti hukkaamasta inhimillistä näkökulmaa, vaikka olisimme innostuneita rakentamisen uusista teknologisista innovaatioista ja muotivirtauksista.\nKuva: Eliel Saarisen suunnittelemaa Hollantilaisentietä Helsingin Munkkiniemessä (Kuvan lähde:http://www.rantapallo.fi/tastytravelissimo/2014/09/07/rakkaudesta-helsin...)\nAivotutkimus on todentanut sen minkä arkikokemus tiesi jo aiemmin: ympäristö vaikuttaa mielialaan.\nKauniissa ja viihtyisässä ympäristössä ihminen rentoutuu, rumassa ja kolkossa ympäristössä stressihormonin määrä elimistössämme kasvaa.\nVietämme suuren osan ajastamme rakennetussa ympäristössä, mutta sen viihtyisyys ei synny vahingossa.\nOn mm. osoitettu, että sairaalahoidossa olevat paranevat nopeammin jos voivat nähdä puita ja taivasta sängyistään.\nRakastetuissa jugend-taloissa on tyypillisesti pyöreitä, kauniita muotoja. Ei ole sattumaa, että viihtyisyyden ja levollisuuden tunne vahvistuu niiden tuntumassa.\nTerävät ulokkeet ja musta, tasainen seinäpinta aiheuttavat ihmisessä levottomuutta, pelkoa, jopa masennusta.\nVaikka suuri osa meistä ei koko ajan tietoisesti ajattelisi ympäristöään, se vaikuttaa meihin siitä huolimatta.\nAistien kautta tunteisiin. Tunteiden kautta tekoihin. Tekojen kautta kanssaihmistemmekin elämään.\nKun kauneuden ja viihtyisyyden lisääminen palautetaan meillä uudenkin rakennetun ympäristön tavoitteeksi, ollaan matkalla parempaan.\nUskon, että lempipaikkasi luo rauhaa. Ja sinä tunnet sen.\nLisää aiheesta: http://aeon.co/magazine/culture/why-boring-cities-make-for-stressed-citi...", "timestamp": "2019-01-16T05:53:29Z", "url": "https://www.kodinkuvalehti.fi/blogit/arkkitehtuurikapina/kauniit_vanhat_miljoot_uusien_malliksi_nain_neuvoo_suunnitteluguru"}