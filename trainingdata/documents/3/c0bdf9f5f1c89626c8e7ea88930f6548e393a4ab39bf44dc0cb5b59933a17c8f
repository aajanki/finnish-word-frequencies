{"text": "Harva pankki valmis PSD2-direktiiviin ja avoimeen pankkitoimintaan - PwC\nHarva pankki valmis PSD2-direktiiviin ja avoimeen pankkitoimintaan\nti, marras 07, 2017 08:46 CET\nVaikka uudistettu EU:n maksupalveludirektiivi (EU Payments Services Directive, PSD2) tulee voimaan jo tammikuussa 2018, harvat pankit ovat siihen valmistautuneet. Kesän alussa 38 % pankeista oli vielä vaikutuksien arvioinnin alkuvaiheessa ja vasta 9 % oli implementoimassa uusia PSD2-vaatimuksia.\nPwC haastatteli julkaisuaan Waiting until the Eleventh Hour – European banks’ reaction to PSD2 varten 39 henkilöä pankkien ylemmästä johdosta 18 Euroopan maasta. Selvitys kattaa näin suurimman osan maailman johtavista pankeista. Haastattelut tehtiin vuoden 2017 ensimmäisellä puoliskolla.\nKaksi kolmesta haastatellusta johdon edustajasta sanoo PSD2:n tulevan vaikuttamaan kaikkeen pankkitoimintaan ja olevan riippuvainen monista muista säännöksistä. Silti vain 9 % sanoi PSD2-valmisteluidensa olevan implementointivaiheessa.\n\"Pakollisella regulaatiolla on suuri paino pankkien kehitysportfoliossa, mikä saattaa osaltaan vaikuttaa PSD2:n pakollisten osuuksien toteuttamiseen”, sanoo finanssialan asiantuntija Jan Bäckström PwC:ltä.\nTavoitteena tasapuoliset toimintaedellytykset maksupalveluille\nPSD2-direktiivin voimaantulon on tarkoitus luoda tasapuoliset toimintaedellytykset uusille tulokkaille ja perinteisille markkinatoimijoille. Tavoitteena on tarjota enemmän mahdollisuuksia kilpailulle ja innovatiivisille maksupalveluille. Uudistetun direktiivin mukaisesti Euroopan pankkien tulee asettaa asiakastiedot saataville turvallisella tavalla ja lopulta myöntää myös kolmansille osapuolille pääsy asiakkaidensa tileille. PSD2 on todiste uudesta avoimen pankkitoiminnan maailmasta, jossa fintech-yritykset, kauppiaat ja jopa telekommunikaatioyhtiöt voivat muuttaa rahoitusmaailman täysin.\nTammikuussa 2018 pankkien monopoli asiakastilitietojen ja maksupalveluiden suhteen periaatteessa lakkaa. Rohkaisevaa on, että lähes kaikki PwC:n haastattelemat pankit (94 %) ovat tällä hetkellä työstämässä PSD2:n vaatimuksia. Kaksi kolmesta pankista sanoo haluavansa hyödyntää PSD2-direktiiviä strategisen asemansa muuttamiseksi.\n“PSD2-toteutukset ovat monitahoisia johtuen sidosryhmien lukumäärästä. Monille pankeille sääntöjenmukaisuus vuoteen 2018 mennessä tulee olemaan haastavaa, mutta pelkkä sääntöjenmukaisuus ei tule olemaan heidän ainoa huolenaiheensa. Pankkien täytyy sopeuttaa strategiansa voidakseen kilpailla asiakassuuntautuneiden kolmansien osapuolien tarjonnan kanssa. Pankkien on analysoitava uusiutuvaa maksutoiminnan kenttää ja tunnistaa uusia tulomahdollisuuksia palveluilleen. Osa ei ole tätä vielä tehnyt”, Bäckström sanoo.\nPankki tietojenkeräilyalustana\nSelvityksessä PwC kysyi pankeilta myös heidän suosikkiaan neljän eri tyyppisen uudistuvan liiketoimintamallin joukosta. 50 % vastaajista piti pankkiaan tietojenkeräilyalustana. Se tarkoittaisi sellaisen avoimen alustan kehittämistä, joka sallii partnerien integroida tuotteensa ja palvelunsa pankin tarjontaan. Malli tarjoaisi pankin ohjelmointirajapintaan (API) ja tietoihin perustuvan avoimen alustan uusille tuotteille ja palveluille.\n“Mikä tahansa tämän saavuttava pankki olisi vahva toimija. Todellisuudessa vain pieni osa suurista pankeista pystyisi rakentamaan todella vahvan partneriekosysteemin. En usko, että monetkaan kolmannet osapuolet haluaisivat luoda yhteyden useampiin pankkeihin niin kauan kuin Euroopassa ei ole olemassa yhteistä API-standardia. On selvää, että pankkien tulee tehdä tiukka itsearviointi siirtyessään avoimen pankkitoiminnan maailmaan. Markkina-aseman ja kilpailuetujen arviointi on olennaista”, Bäckström toteaa.\nOsana raporttia PwC tunnisti parhaita käytäntöjä, joita pankkien tulisi noudattaa taatakseen PSD2-direktiivin tehokkaan käsittelyn. Ehkä kaikista tärkein löydös on se, että pankkien tulisi varmistaa korkeimman johdon olevan mukana tekemässä avoimeen pankkitoimintaan soveltuvaa strategiaa. Tällä hetkellä strategiset seikat ovat usein IT-toiminnan johtamasta PSD2-sääntelyprojektista seuraava sivutuote.\nWaiting until the Eleventh Hour – European banks’ reaction to PSD2\nJan Bäckström, PwC, puh. 040 721 4484, jan.backstrom@fi.pwc.com\ndigitalisaatio , rahoitus ja vakuutusala", "timestamp": "2019-10-21T03:34:58Z", "url": "https://news.cision.com/fi/pwc/r/harva-pankki-valmis-psd2-direktiiviin-ja-avoimeen-pankkitoimintaan,c2384519"}