{"text": "Planetoidi - Facebook-mainonnan lyhyt oppimäärä\nFacebook-mainonta on oikein käytettynä erittäin tehokas työkalu yrityksellesi. Sen ei edes tarvitse olla rakettitiedettä kun perusasiat tehdään hyvin. Joskin saatat innostua siitä rakettitieteestäkin.\nTiedä, mitä olet tekemässä ja kenelle\nMieti tarkkaan, mitä haluat mainonnalla saavuttaa ja onko tavoite realistinen. Jos kukaan ei vielä tunne sinua tai tuotettasi, ei ehkä kannata yrittää myydä suoraan vaan herätellä mielenkiintoa ja kasvattaa yleisöä. Jos taas tarjouksesi on hyvin suoraviivainen, on fiksua kokeilla myös aggressiivisempaa lähestymistä.\nFacebook mahdollistaa niin monipuolisen ja tarkan kohdennuksen, että pelkästään kyseisellä työkalulla leikkiminen synnyttää uusia ideoita myyntiin. Haasteeksi nousee pikemminkin se, kuinka hyvin todella tunnet asiakkaasi.\nUnohda kikkailut\nVaikka yrityksesi Facebook-sivuilla olisi paljonkin tykkääjiä, tavalliset postauksesi näkyvät nykyään yhä harvemmille. Facebook haluaa keskittyä ystävyys- ja perhesuhteisiin eikä näytä yritysten viestejä kovinkaan monille. Ilmaiseksi siis. Jos julkaiset yrityksesi seinällä jotain, älä odota suurta näkyvyyttä äläkä varsinkaan kirjoita mainoksia suoraan sivuille. Facebook-sivusi on paikka tiedottamiselle ja brändin rakennukselle. Arvontoihin ryhtymistä kannattaa myös miettiä tarkkaan ja tuntea niiden säännöt hyvin. Sanomattakin pitäisi olla selvää, ettei tykkääjiä osteta rahalla Fiverrista tai mistään muualtakaan.\nLuo ja kokeile\nAnna mielikuvituksen lentää ja luo paljon erilaisia mainoksia erilaisille kohderyhmille. Ei tässä vaiheessa ole vielä juurikaan huonoja ideoita, voit jopa yrittää olla hauska. Humoristiset mainokset ovat toimineet esimerkiksi Varustelekalla loistavasti – jos voit mainostaa tuotettasi kieli poskessa, tee niin. Unohda sarkasmi, naljailu ja arveluttavat läpät ellet ole satavarma että ne toimivat yleisöllesi. Yleensä on tuottavaa kysyä itseltään millaiset mainokset ovat puhutelleet ja miksi.\nTämän kirjoituksen puitteissa emme mene mainonnan työkaluihin syvemmälle mutta jutun lopussa on linkkejä hyviin teksteihin. Jos Valtteri tekee vielä luentoja Facebook-mainoksista, mene.\nSeuraa ja retargetoi\nKun mainokset variantteineen ovat eetterissä, on aika alkaa seuraamaan miten kukin niistä pärjää. Varsinaista hyötysuhdetta voi olla joissain tapauksissa vaikeaa seurata, mutta ainakin CTR eli klikkausten suhde mainoksen näyttökertoihin antaa suuntaa mainoksen laadusta. Jos jokin mainos ei kertakaikkiaan täytä tarkoitustaan, on turha roikottaa sitä mukana. Käytä jäljelle jäänyt raha uuteen mainokseen.\nFacebook-pikselin avulla voit erikseen kohdentaa mainoksia ihmisille, jotka ovat jo käyneet verkkosivuillasi. Tämä ei ole uutta ja termi retargeting on jo melkein yleissanastoa mutta silti yllättävän monelta pikseli puuttuu vaikka tarkoitus olisi myydä. Kääri hihat ja asenna pikseli.\nVaikka nykyään on mahdollista saada paljon erilaista dataa asiakkaistasi, mainonnan tekeminen ei pohjimmiltaan ole tarkkaa tiedettä vaan puhuttelevan viestin etsimistä. Parhaat tulokset saavutat kun sekä kokeilet ja kyselet tyhmiä muilta että osaat nähdä lukujen ja viestin yhteyden.\nLoppuun vielä listaus hyvistä oppaista, olkaa hyvä:\nFacebookin oma artikkeli mainonnanhallinnan perusteista\nMainosten rakentamisen perusteet videomuodossa.\nMiksei kannata käyttää stokkikuvia", "timestamp": "2020-04-04T09:47:25Z", "url": "http://planetoidi.fi/blogi/facebook-mainonnan-lyhyt-oppimaara/"}