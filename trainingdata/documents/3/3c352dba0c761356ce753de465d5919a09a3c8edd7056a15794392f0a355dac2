{"text": "Yle antaa presidentti Koiviston hautajaiskuvan kaikkien mediayhtiöiden käyttöön | Yle Uutiset | yle.fi\n24.5.2017 klo 16.18päivitetty 24.5.2017 klo 20.18\nYle antaa kaikkien mediayhtiöiden käyttöön kuvan huomenna helatorstaina suorana lähetettävistä presidentti Mauno Koiviston hautajaisista.\nMuut mediayhtiöt voivat esittää Ylen kuvaamat hautajaiset joko televisiossa tai esimerkiksi suoratoistaa tilaisuuden suorana nettisivuillaan.\nLähetyksestä vastaava tuottaja Marko Krapu kertoo, että mediayhtiöiltä on tullut jo useita yhteydenottoja. MTV3 aikoo käyttää Ylen kuvaa televisiossa ja nettisivuillaan sen aikovat striimata ainakin HSTV, ISTV, IL-TV, Etelä-Suomen Sanomat ja Hufvudstadsbladet.\nMediayhtiöt saavat käyttöönsä kuvan ja äänen ilman selostusta. Halutessaan ne voivat myös upottaa Yle Areenan lähetyksen omille nettisivuilleen.\nKrapu kuvailee järjestelyä historialliseksi.\n– Näin suuret kuvapoolit ovat harvinaisia, hän sanoo.\nEsimerkiksi Linnan juhlien yhteydessä on harrastettu yhteistyötä, koska ahtaita tiloja ei ole haluttu täyttää eri yhtiöiden kameroilla.\nKolme kuvauspaikkaa, helikopteri ja lennokki\nHautajaiset ovat suuri ponnistus Ylelle. Kuvauspaikkoja on kolme: kirkko, saattue ja hautausmaa. Lisäksi kuvaa saadaan helikopterista ja lennokista, jotka lentävät kaupungin yllä. Kaikki tämä on pitänyt järjestää lyhyellä valmistautumisajalla.\nYlen kuvan jakamisen taustalla on myös hautajaisten valmistelutoimikunnan ja valtioneuvoston kanslian toivomus. Esimerkiksi kirkkoa ja hautausmaata ei ole haluttu täyttää useiden yhtiöiden omilla kameroilla.\nOmaiset puolestaan toivovat, että mahdollisimman moni suomalainen pääsisi tilaisuuteen osalliseksi television välityksellä.\nSuora lähetys hautajaisista alkaa huomenna kello 12.50. Yle esittää tilaisuuden suorana TV1:llä, Yle Areenassa ja Radio Suomessa. Suoraa lähetystä edeltää kello 11 alkava lähes kaksituntinen ohjelma, jossa muistellaan presidentti Koiviston elämää ja uraa.\nLisäksi Yle Uutisten verkkosivuille tulee karttasovellus, josta voi seurata reaaliaikaisesti hautajaissaattueen etenemistä. Sen avulla helsinkiläiset ja Helsingissä vierailevat voivat ajoittaa saapumisensa saattueen reitille.\nKotimaaYleMauno KoivistohautausyleisradioyhtiötSuomen entiset presidentitKuolemaan liittyvät tavat ja perinteetmedia-alaSuomen Sosialidemokraattinen PuolueSuomen politiikka", "timestamp": "2019-06-20T19:27:11Z", "url": "https://yle.fi/uutiset/3-9630756"}