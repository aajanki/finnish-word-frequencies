{"text": "Hätätila ohi Japanissa – ”ainutlaatuinen lähestymistapa” – verkkouutiset.fi\nPoliiseja Tokiossa. LEHTIKUVA / AFP / Behrouz Mehri\nAntti Kirkkala | 28.05.2020 | 23:56 - päivitetty 29.05.2020 | 00:09\nJapanin pääministeri Shinzo Abe hehkuttaa maan strategiaa koronaviruksen tukahduttamisessa. Maa purki maanantaina Covid-19-hätätilansa, kun uusien tartuntojen määrä oli saatu laskettua 0,5:een 100 000 asukasta kohden.\nRajoitukset olivat pääosin vapaaehtoisia, eikä maassa turvauduttu laajamittaiseen virustestaukseen. Viranomaisten päähuomio oli tartuntaryppäiden löytämisessä ja jäljittämisessä. Taustalta löytyi usein kuntosalien ja yökerhojen kaltaisia infektiopesäkkeitä.\n– Valitsimme ainutlaatuisen japanilaisen lähestymistavan. Infektiotrendi saatiin hallintaan vain 1,5 kuukaudessa. Mielestäni tämä on osoitus Japanin mallin voimasta, Shinzo Abe sanoi tiedotustilaisuudessa.\nPäivittäisiä tartuntoja oli enimmillään 743 kappaletta 12. huhtikuuta. Viimeisen viikon aikana Covid-19-tapauksia on vahvistettu enää vain 14–90 kappaletta.\nScience-lehden mukaan sairaalahoidossa olevien määrä on laskenut 10 000 potilaasta 2000 potilaaseen.\nKing’s College London -yliopiston asiantuntija Kenji Shibuya kertoo yllättyneensä Japanin mallin tehosta. Tartuntaryppäiden metsästyksellä onnistuttiin välttämään monissa länsimaissa nähty epidemian räjähdys.\nJapanilaiset ovat myös noudattaneet tunnollisesti rajoitustoimia koskevia ohjeistuksia. Ihmisiä kehotettiin välttämään erityisesti ”kolmea C:tä” eli sisätiloja (closed spaces), väkijoukkoja (crowds) ja tilanteita, joissa ihmiset puhuvat lähellä kasvokkain (close-contact settings).\nTohokun yliopiston virustutkija Hitoshi Oshitanin mukaan tartuntaryppäitä ei yllättäen havaittu usein ruuhkaisissa junissa ja metroissa. Japanissa matkustajat istuvat tai seisovat yleensä yksin eivätkä keskustele muiden matkustajien kanssa.\nViime aikoina kaikki matkustajat ovat käyttäneet kasvomaskeja. Oshitanin mukaan koronaviruksen leviämistä aerosolien kautta on ehkä yliarvioitu.\n– Infektion saanut henkilö voi tartuttaa muita tämänkaltaisessa ympäristössä. Mutta sen täytyy olla harvinaista, Hitoshi Oshitani sanoo.", "timestamp": "2020-07-04T19:15:09Z", "url": "https://www.verkkouutiset.fi/japani-lopetti-hatatilan-kolme-c-kirjainta-pelasti/"}