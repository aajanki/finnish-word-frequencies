{"text": "Kvilttaaja: Tähtiä ja planeettojen ratoja\nTänään syntyi vaatimaton setti lasinalusia. Niitä on neljä kappaletta ja ne oikeastaan kuuluvat viinipulloa varten tekemääni nauhapussukkaan, jonka tytär ehti jo ottaa mukaansa.\nTähtikangas on 90-luvulta. Tyttären mielestä sitä ei ole saanut käyttää mihin tahansa projekteihin, vaan sitä on pitänyt säilyttää sopivaa tarvetta varten. Yhden kangaskassin olen siitä tehnyt tyttärelle ja käytin sitä myös kuusikulmaiseen rasiaan. Jäljellä on vielä toista metriä eli ei se vielä ole loppumassa. Aina vaan se tuntuu yhtä ihanalta käteen.\nPääsin taas leikkimään ympyräharpin kanssa. Lasinaluset on ensin ommeltu pussiin ja niissä on silittämällä kiinnitettävä kovikekangas. Kone sitten ompeli lähes itsekseen koruompeleet aluseen, joka oli kiinni harpin piikissä. Olen edelleenkin ihastunut laakapistoina ommeltaviin koristeompeleisiin. Jotenkin muut koneeni ommelvaihtoehdot eivät kolahda. Jos olisin valinnut ompelukoneen koristeompeleiden perusteella, olisin päätynyt toiseen merkkiin. Ompelulankana on Lidlin halpislankaa, joka on sopivan paksua koristetikkauksiin ja siinä on kivasti kiiltoakin, lisäksi siitä löytyi juuri oikea hopeanharmaa. Pääsin tutustumaan halpislangan huonoon puoleen puolatessani lankaa. Langassa olikin jatkos ja puolaaminen tyssäsi siihen. Sain kuitenkin puolalle riittävästi projektin loppuunviemiseksi. Onneksi langan katkos tuli vastaan puolauksessa eikä ommellessa.\nOlen katsellut Quilting Arts TV:n 1000 sarjan kaikki 13 jaksoa. Kivaa viihdettä ja jonkin verran uusia ideoita. Hauskaa on se, että osa ohjelman tilkkutaiteilijoista suhtautuu varsin kevyesti etenkin koristeompeleiden lankojen laatuun ja toisille lankalaadulla on valtavasti väliä. Jos minulla olisi sopivat tilat kankaiden värjäämiseen, olisin videoiden innostamana takuulla nyt kumihanskat kädessä värjäämässä kankaita. Niin mahtavia juttuja videoilla esitellään.\nLähettänyt Kvilttaaja klo 5:07 ip.\nTunnisteet: Harppi, Kuvio-ommel, Lasinaluset\nTilkunviilaaja 29. joulukuuta 2012 klo 18.29\nKiva lukea postauksesi pitkähkön joulutauon jälkeen. Hauskaa, että sullakin oli avaruus ja kosmisuus käsillä, kun itsellä on ollut vihreä (ei siis musta) aukko tekeillä ja Kosmokomiikka mielessä.\nKangas näyttää vähän samalta mitä minulla on vaaleamman sinisenä pieni pala jäljellä. Ehkä se on samaa.\n*VEKKI* 29. joulukuuta 2012 klo 18.33\nTosi kivaa tuo tähtikangas ja planeetat hyvin sopiva. Kivan näköiset.\nSoile Kivinen 29. joulukuuta 2012 klo 20.03\nKiva kuulla susta, ihmettelinkin mitä teet, mutta olet siis katsonu taideohjelmia. Hyvää uutta vuotta näin etukäteen. T. Soile", "timestamp": "2017-11-22T09:01:31Z", "url": "http://kvilttaaja.blogspot.com/2012/12/tahtia-ja-planeettojen-ratoja.html"}