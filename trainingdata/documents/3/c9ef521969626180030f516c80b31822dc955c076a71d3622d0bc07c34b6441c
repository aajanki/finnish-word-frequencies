{"text": "Golfosakkeilla riittää kysyntää - MTVuutiset.fi\nJulkaistu 20.07.2002 21:39 (Päivitetty 21.07.2002 21:11 )\nKulloon kartanon maisemiin avataan ensi kesänä uusi golfkenttä. Ensimmäiset osakkeet tulivat myyntiin tammikuussa 7500 euron hintaan. Nyt hinta on kaksinkertainen. Yli puolet osakkeista on on jo myyty, ja uusi hinnan korotus on luvassa vielä kesän kuluessa.\n- Yllättävän hyvin on mennyt. Golfkentälle on aivan selvästi tilausettä tilaus. Meidän tarkoistuksemme on nyt ensin rakentaa 18 reikää ja sitten 18 lisää, että saadaan isompi kokonaisuus. Silloin tilanne on hyvä ja kaikki pääsevät aina pelaamaan, kertoo Mercedes Benz Kulloo Golf Clubin hallituksen puheenjohtaja Harry Harkimo.\nKenttien täyttymisen Harkimo nimeää syyksi lähdölleen mukaan golfbisnekseen.\n- Mua ärsyttää golfkentillä se, että siellä on joka päivä kilpailuja ja joka päivä on täyttä niin että itse osakas, joka on maksanut osakkeen hinnan ei pääse pelaamaan. Tältä pohjalta me lähdimme kehittämään tätä projektia.\nGolfosakkeiden hintojen laskuun Harkimo ei usko.\n- Uusia projketeja on vaikea synnyttää, koska Helsingin lähistöltä tarvitaan 50 hehtaaria maata, jotta kentän pystyy rakentamaan.\nKulloon kenttä on saanut nimekseen pääsponsorin mukaan Mercedes Benz Kulloo Golf Clubin. Automerkki luo kentälle myös imagoa. Sen osakkaaiksi eivät välttämättä hankkiudu ne 20 000 pääkaupunkiseudulla asuvaa lajin harrastajaa, jotka eivät ole millään kentällä osakkaina.\nGolf on siitä erikoinen urheilulaji, että pelaajat maksavat ja rahoittavat suorituspaikkansa kokonaan itse. Tulevaisuudessa julkista valtaa tarvitaan apuun kyllä Suomessakin, muuten korkeat osakkeen hinnat sulkevat lajin harrastusmahdollisuuden liian monelta.", "timestamp": "2018-12-11T14:32:41Z", "url": "https://www.mtvuutiset.fi/artikkeli/golfosakkeilla-riittaa-kysyntaa/1814774"}