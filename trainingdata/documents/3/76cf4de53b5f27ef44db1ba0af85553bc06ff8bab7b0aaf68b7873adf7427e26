{"text": "Uunibataatti maustetuilla kikherneillä / Kipparin morsian\nJoskus sitä onnistuu Instagramia selaillessa törmäämään hyvännäköiseen ruokakuvaan ja parempana päivänä muistaa vieläpä napata kuvan kansioon muistiin. Näin kävi tälle bataattiruoalle, jonka selasin viime viikolla puhelimestani esiin. Makea bataatti ja mausteiset kikherneet täyttivät juuri kaipaamani kasvisruoan tarpeen ja voi mikä löytö käsiin löytyikään! Nappasin reseptin vegaanin bloggajan, A Brit in Helsinki -blogin, arkistoista nyt tänne omaankin reseptiarkistoon uudelleen kokkailtavaksi. Blogi kannattaa ottaa seurantaan, mikäli kaipaat vinkkejä kasvisruokailuun.\nOhjeen ainekset löytyvät vaivatta kaupasta kuin kaupasta, sillä bataattia tuntuu olevan aina saatavilla. Satokausikalenteriin kurkistaessa huomasinkin, että bataattia on myynnissä läpi vuoden, sillä sitä viljellään niin Etelä-Afrikassa, Pohjois-Amerikassa kuin Välimeren maissa. Tätä reseptiä lukiessa tuli mieleen myös yksi väärinkäytetty mauste. Ainesosalistalta löytyy cumin, joka on suomennettuna jeera eli juustokumina. Suomalaisissa leivissä käytetty kumina sen sijaan on caraway.\nTein bataatin kylkeen vielä pienen satsin marinoitua punakaalia tuomaan ruokaan lisää crunchia (purutuntumaa, kauhea sana!) ja raikkautta. Ensimmäisenä päivänä ripottelin päälle tuoretta korianteria, seuraavan päivän lounaalla minttua. Molemmat yrtit sopivat varsin hyvin makumaailmaan.\nUunibataatti ja meksikolaisittain maustetut kikherneet 2 henkilölle\nresepti A Brit in Helsinki -blogista\n2 pientä tai 1 iso bataatti (250 g per henkilö)\n2-3 prk (400 g) kypsiä kikherneitä\n4 pientä salottisipulia viipaloituna\ntarjoiluun kookoskermaa tai creme fraichea, tuoretta korianteria ja limeä\nPese bataatit ja pistele pintaan haarukalla reikiä. Paista bataatteja leivinpaperilla päällystetyllä pellillä noin tunnin ajan 200 asteessa.\nValuta ja huuhtele kikherneet lävikössä. Sekoita kuivat aineet ja loraus oliiviöljyä joukkoon. Mausta vielä suolalla ja pippurilla. Paahda kikherneitä yhdessä bataattien kanssa uunissa viimeisen 20 minuutin ajan.\nKuumenna öljyä pannulla ja kuullota sipuleita ja chiliä, kunnes sipulit ovat pehmenneet. Kun kikherneet ovat paahtuneet, lisää ne pannulle ja sekoita sipuleiden joukkoon.\nMausta kookoskerma tai creme fraiche limen kuorella ja mehulla.\nLeikkaa bataatit halki ja nosta lautaselle. Lusikoi päälle kikherneet ja viimeistele annos kookoskermalla ja tuoreella korianterilla.\npieni pala (200 g) punakaalia ohueksi suikaloituna\n1-2 rkl puna- tai valkoviinietikkaa\nSekoita mausteet sekaisin ja lisää suikaloitu punakaali joukkoon. Pyörittele mausteet tasaisesti joukkoon ja anna kaalin tekeytyä jääkaapissa.\nTunnisteet: arkiruoka, bataatti, kasvisruoka, kikherne, vegaaniruoka", "timestamp": "2019-10-16T13:04:02Z", "url": "https://kipparinmorsian.blogspot.com/2018/04/uunibataatti-maustetuilla-kikherneilla.html"}