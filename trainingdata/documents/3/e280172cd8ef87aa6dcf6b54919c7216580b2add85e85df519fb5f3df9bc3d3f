{"text": "Uusia päällystyskohteita maanteille Uudellamaalla sekä Kanta- ja Päijät-Hämeessä (Uusimaa, Häme) - Tiedotteet 2020 - ELY-keskus\nUusia päällystyskohteita maanteille Uudellamaalla sekä Kanta- ja Päijät-Hämeessä (Uusimaa, Häme)\nPäällysteiden uusimiseen kohdistetaan liikenne- ja viestintäministeriön linjausten mukaisesti aiemmin suunniteltua enemmän rahaa. Väyläviraston myöntämällä lisärahoituksella saadaan käynnistettyä useita uusia päällystyskohteita koko tieverkolla, kävely- ja pyöräilytiet mukaan lukien. Töitä voidaan myös lisätä säästöjen ansiosta, jotka syntyvät asfalttipäällysteen sideaineena toimivan bitumin halventuneesta hinnasta.\nHyvät uutiset koskettavat monia pitkään vuoraan odottaneita osuuksia. Kohteet on esitetty liitteenä olevalla kartalla, jolla esitetään myös aikaisemmin kilpailutetut työt. Merkittävimpiä uudelleenpäällystyskohteita ovat:\nKevyen liikenteen yhteydet välillä Turenki-Hämeenlinna yhteensä noin 20 km\nVt 4 lisäkohteet välillä Mäntsälä-Heinola yhteensä 110 kaistakilometriä\nMt 292 välillä Turenki-Lammi n. 27 kilometriä\nMt 170 välillä Ilola-Koskenkylä noin 12,5 kilometriä\nUudenmaan ELY-keskuksen alueen suurten liikennemäärien vuoksi vuosittain varaudutaan lisäämään päällystyskohteita keväisin toteutettavien kuntomittausten ja -tarkastusten perusteella myönnettävien määrärahojen sen salliessa. Tämän ansiosta kaikkein vilkasliikenteisimmille teille tulee tänäkin vuonna lukuisia lisäkohteita. Myönnetty lisärahoitus kohdistetaan sen lisäksi niille maanteille, joilla päällysteen kunto on huono ja jotka ovat erityisesti kärsineet märästä ja lauhasta talvesta. Raakaöljyn hintaromahduksen vuoksi myös asfalttipäällysteen sideaine bitumin hinta on laskenut merkittävästi indeksisidotuissa hankinnoissa ja säästyvää rahaa voidaan kohdentaa uudelleen.\nLisärahoituksen myötä kävely- ja pyöräilyväyliä päällystetään Uudenmaan ELY-keskuksen toimesta yhteensä noin 32 kilometriä tänä vuonna. Ajoratojen päällysteitä uusitaan yhteensä 847 km, lisäkohteiden tuoman 357 kilometrin myötä. Lisäkohteet kilpailutetaan touko-kesäkuussa.\nLinkki päällystyskohteiden karttaan: https://bit.ly/2TmDeoK\nELY-keskus, Yksikön päällikkö, kunnossapito\nTuomas Vasama, +358 295 021 361, tuomas.vasama(at)ely-keskus.fi", "timestamp": "2020-05-30T13:51:49Z", "url": "http://yritystenkehittamispalvelut.fi/web/ely/-/uusia-paallystyskohteita-maanteille-uudellamaalla-seka-kanta-ja-paijat-hameessa-uusimaa-hame-"}