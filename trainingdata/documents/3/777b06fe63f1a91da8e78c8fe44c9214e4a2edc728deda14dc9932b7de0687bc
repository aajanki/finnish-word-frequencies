{"text": "Pelinhoitaja ja maailmankansalainen - kasinolla kansainvälisyys on valttia | Casino Helsinki\nKomediaillat kasinolla hosted by Roope Salminen & Ernest Lawson\nA Night with Sting & The Police - Sami Pitkämö\nLady Gaga - Poker Face by Jonna Geagea\nPelinhoitaja ja maailmankansalainen - kasinolla kansainvälisyys on valttia\nCasino Helsingin pelitarjontaan kuuluu noin 20 pelipöytää, joiden peliä pyörittävät pelinhoitajat. Casino Helsinki vastaa henkilöstön koulutuksesta ja pelinhoitajiemme osaaminen on maailmanlaajuisestikin korkeatasoista, josta kertoo mm. menestys pelinhoidon EM-kisoissa useana vuonna. Kasinon pelipöydät ovat auki päivittäin klo 13-04, joten pelinhoitajat työskentelevät pääasiassa ilta- ja yöaikaan. Pelinhoitajia on työsuhteessa sekä osa- että kokoaikaisena yhteensä noin 80 henkeä eli suunnilleen puolet Casino Helsingin henkilökunnasta.\nMutta millaista se pelinhoitajan työ sitten oikein on ja kenelle se sopii? Oman näkemyksensä antaa yksi pelinhoitajistamme Ira.\nMilloin aloitit ja miten päädyit töihin kasinolle?\n-Pelasin ensimmäisen kerran Black Jackia Kouvolan yöelämässä ollessani 18-vuotias. Kiinnostuin silloin heti pelinhoitajan työstä. Reilu vuosi myöhemmin hain pelinhoitajan työtä Lahdessa. Pelasin pöytäpeliä ja kysyin miten teille pääsee töihin? Sain esimiehen käyntikortin ja laitoin hakemuksen. Samaan aikaan taisi olla yleinen haku muutenkin käynnissä. Baareissa ehdin pelejä pyörittää kolmisen vuotta fysioterapiaopiskeluiden ohessa.\n-Valmistuttuani koulusta alkuvuodesta 2012 lähdin ensimmäisen kerran pidemmälle reppureissulle Aasiaan, jonka jälkeen oli vuorossa muutto Helsinkiin työnhakuun. En saanut oman alan töitä heti, mutta hain samaan aikaan myös kesätöihin Casino Helsinkiin ja sain sieltä töitä. Olin töissä puolitoista vuotta, jonka jälkeen lähdin reissaamaan ympäri maailmaa kahdeksan kuukauden ajaksi. Palasin Suomeen sopivasti kesäksi ja hain jo ajoissa kesätyöpaikkaa kasinolta. Tein puolessa vuodessa paljon töitä säästäen jälleen uutta talven irtiottoa varten. Tämä on toistunut sittemmin useana talvena peräkkäin ja olen ollut useamman talven poissa Casinolta matkustelun vuoksi. Viimeksi olin ulkomailla 1,5 vuotta putkeen, jonka jälkeen palasin takaisin Casinolle viime vuoden heinäkuussa.\nMitä kasinon pelinhoitajan työhön kuuluu ja miksi työ sopii juuri sinulle?\n-Minulle on koulutettu kaikki Casino Helsingissä tarjottavat pöytäpelit ja pokerit, joten työ on mukavan monipuolista ja vaihtelevaa. Pelinhoitajan työhön kuuluu kaikki pöytäpeliin liittyvä asiakaspalvelu kuten sääntöjen opastaminen uusille pelaajille, pelinhoito, pelissä olevat päässälaskutehtävät ja esimerkiksi rahan vaihdot pelimerkeiksi. Pelinhoitajan tulee olla nopea, ystävällinen ja selkeä työssään ja koen että olenkin. Ainakin vuosien kokemuksen kautta on tullut omaan työhön pelisilmää ja työ on rutinoitunutta.\n-Työympäristö on mukavan kansainvälinen ja työkaverit ovat todella mukavia. Työnkuva on selkeä ja tauotus on hyvin järjestetty. Pidän kasinopeleistä ja yleisesti työstäni pöytäpelien parissa. Lisäksi pidän todella paljon asiakaspalvelutyöstä ja on kiva kohdata erilaisia asiakkaita joka päivä.\nMikä on haastavinta työssäsi ja miten selviät haasteista?\n-Yötyöhön olen tottunut vuosien varrella, mutta se vaatii silti tarkkuutta omaan unirytmiin, jotta lepoa tulee tarpeeksi pitkien yötyöputkien aikana. Välillä on haastavaa yhdistää vuorotyö muuhun elämään ja aikatauluihin. Joskus väsyneenä saattaa tulla laskuvirheitä ja keskittyminen herpaantuu. En ole muutenkaan Casinon nopein päässä laskija enkä varmasti teknisesti taitavin, mutta niitä taitoja on tosi kiva treenata joka päivä paremmaksi. Tulee hyvä fiilis kun onnistuu vielä kehittymään. Onneksi meillä on hyvät valvojat, usein taukoja ja minulla on hyvät unenlahjat, joka helpottaa yötyössä jaksamista.\nMillainen on hyvä pelinhoitaja?\n-Helposti lähestyttävä ja tarkka, mutta nopea työssään. Avulias, reipas, ammattitaitoinen ja kohtelias kaikille asiakkaille. Olisi hyvä osata kertoa pelin säännöt selkeästi ja on myös hyötyä osata pelin optimistrategia, jotta osaa neuvoa pelaajia kun he tarvitsevat apua.\nMillainen paikka kasino on työpaikkana ja millainen työyhteisö siellä on?\n-Asiat toimivat mielestäni hyvin ja työyhteisössä on mukavasti myös eri-ikäisiä ja erilaisen kokemuksen omaavia töissä. On kokoaikaisia ja osa-aikaisia työntekijöitä. Viime vuosina on ollut aika paljon vaihtuvuutta, mutta siinä on plussana se, että tutustuu helposti uusiin työkavereihin. Miinuksena tietysti se, että osa mukavista työkavereista on vaihtanut muihin hommiin.\nMiksi olet halunnut palata taukojenkin jälkeen takaisin kasinolle töihin?\n-Olen ollut melkein koko aikuisikäni pelinhoitaja, joten aika voimakas identiteetti siitä on tullut. Edellinen työpaikkani ulkomailla oli toimistotyössä, jossa ei tullut kasvotusten tapahtuvaa asiakaspalvelua. Huomasin siellä, että kaipasin asiakaskohtaamisia.\n-Casino Helsinki on joustava ja hyvä työpaikka, jossa on aikoinaan saanut todella hyvän koulutuksen. Työkokemuksen ja osaamiseni takia on ollut helppoa palata. Tuntuu kuin olisi tullut takaisin kotiin. Ekana päivänä on ollut yleensä pieni perehdytys, mutta nopeasti pelit muistuvat mieleen sieltä \"selkärangasta\". On ollut helppoa palata takaisin tuttuun työtehtävään ja taloon, jossa on aina viihtynyt. Vaikeammat laskutehtävät tosin vaativat enemmän aikaa tauon jälkeen.\n-Casinolla olen saanut tarvittaessa hyvin vapaatoiveet läpi ja useimmiten vuoroja saa vaihdettua omiin aikatauluihin sopivaksi. Lisäksi työpaikka on sopinut minulle erittäin hyvin ns. sesonkityöksi, jolloin olen ollut maisemissa kesä- ja pikkujoulukauden sekä mm. kiireisen pokeriviikon alkuvuodesta. Muutin viime kesänä takaisin Suomeen personal trainer -opiskeluiden vuoksi, jonka oheen olin etsimässä lisätöitä.\nMitä muuta teet työajan ulkopuolella?\n-Tällä hetkellä opiskelen ja siihen menee jonkin verran aikaa. Lisäksi harrastan monipuolisesti liikuntaa, nukun ja rentoudun sekä vietän aikaa läheisten kanssa.\nCasino Helsinki on yli 160:n kansainvälisessä ilmapiirissä viihtyvän työntekijän työpaikka. Henkilöstömme on nuorekasta ja ulospäin suuntautunutta monen eri alan ammattilaista. Haluaisitko sinä töihin kasinolle?\nKasinon vuoden asiakaspalvelija 2019 kerää kiitosta asiakkailta ja työkavereilta\nCasino Helsingin Vuoden Asiakaspalvelija valitaan vuosittain kasinon asiakkaiden ja työkavereiden ehdotusten pohjalta. Vuoden 2019 asiakaspalvelijaksi valittiin pokerivastaavana työskentelevä Pyry.\nCasino Host on asiakaspalvelun ja pelien moniosaaja\nCasino Helsingin vuoden 2018 asiakaspalvelija Eeva Sirkka on työskennellyt kasinolla jo yli 10 vuoden ajan. Lue mitä hän kertoo työstään Casino Hostina ja miten päätyi aikoinaan töihin kasinolle.\nTemporarily CLOSED (normally open daily 13–04)", "timestamp": "2020-06-04T11:01:42Z", "url": "https://www.casinohelsinki.fi/pelinhoitaja-ja-maailmankansalainen-kasinolla-kansainvalisyys-valttia"}