{"text": "Huoltomestarimme Kalle: ”Treilillä on jatkuva mahdollisuus kehittyä ja kouluttautua” | Treili Oy\nHuoltomestarimme Kalle: ”Treilillä on jatkuva mahdollisuus kehittyä ja kouluttautua”\n”OttoFanny-kodissa uudistettiin kiinteistön automaatiolaitteet energiansäästöä vastaaviksi ja lisättiin näin asukkaiden viihtyvyyttä. Etävalvonnan myötä lämpötiloja ja hälytyksiä valvotaan entistä tehokkaammin”, Kalle kertoo.\nHuoltomestari Kalle paiskii töitä Treilin yksiköissä LVIS-asioiden parissa ja vastaa paloilmoittimista sekä sprinklereistä. Töiden ohella mies on myös syventänyt osaamistaan sähkö- ja automaattialan tutkinnolla.\nKun jossakin Treilin yksikössä tarvitaan huoltomiestä, huoltomestarimme Kalle on valmiina auttamaan.\n– Olen ollut Treilillä töissä nyt kahdeksan vuoden ajan. Viimeiset vuodet ovat olleet vahvasti uuden rakentamista, kuten Vaakonkadun yksikön ja OttoFanny-kodin rakentaminen. Näissä hankkeissa olen ollut mukana teknisenä asiantuntijana, kun tekniikkaa on valittu, Kalle kertoo.\nRemontit ja korjaukset kuuluvat käsistään kätevän miehen jokapäiväiseen työhön. Esimerkiksi lämmityskauden alkaessa yksiköissä tehdään tarkistuksia kiinteistöjen lämmitys- ja ilmanvaihtojärjestelmiin. Kalle on myös ollut mukana esimerkiksi suunnittelemassa valaistusta ja sähköratkaisuja yksiköihin.\n– Koulukadun toimistoomme uusittiin juuri led-valaistus. Tiloihin rakennettiin myös himmennysominaisuus, jolloin työntekijät voivat valita juuri itselleen sopivan valaistuksen tason. Pidän tätä hyvänä asiana: Treilillä uuden tekniikan käyttöönotto tukee henkilökunnan työtä.\nKun kiinteistöt pelaavat, kaikki viihtyvät\nHuoltomiehellä on tärkeä rooli Treilin kiinteistöjen käytön ja toimivuuden kannalta.\n– Kiinteistöistämme huolehditaan, jotta asiakkaillamme ja työntekijöillä on hyvä olla, Kalle pohtii.\nKallen mukaan Treilin kiinteistöjen turvallisuusasiat ovat kehittyneet viime aikoina entistä parempaan suuntaan. Esimerkiksi OttoFanny-kodin ilmanvaihtokonehuone uusittiin vastikään, ja siinä yhteydessä siirryttiin uusiin avainratkaisuihin. Mekaaniset avaimet poistuivat käytöstä ja sähkölukkojen myötä ovista liikkumista on helpotettu.\nHenkilökunta sai vaikuttaa uudistuksiin tekniikan suunnitteluvaiheessa. Treili saa myös Kallelta kehuja mahdollisuuksista kouluttautua työn ohessa.\n– Teknisen isännöitsijän tutkinto on ollut hyvä lisä ammattitaitooni. Suoritin myös töiden ohessa sähkö- ja automaatioalan tutkinnon, eli sähkärin paperitkin on nyt taskussa! Kalle hymyilee.", "timestamp": "2020-07-08T11:53:30Z", "url": "https://www.treili.fi/huoltomestarimme-kalle-treililla-on-jatkuva-mahdollisuus-kehittya-ja-kouluttautua/"}