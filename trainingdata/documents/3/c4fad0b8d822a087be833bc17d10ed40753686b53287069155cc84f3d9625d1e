{"text": "LEHTI: Savolaisen perheen VMP Group myytiin pääomasijoittajalle – henkilöstöä välittävästä yhtiöstä saa vuokralle jo robotin | Talouselämä\nLEHTI: Savolaisen perheen VMP Group myytiin pääomasijoittajalle – henkilöstöä välittävästä yhtiöstä saa vuokralle jo robotin\nPääomasijoittajan huomaan. WMP Groupin toimitusjohtaja Heimo Hakkarainen uskoo, että isot muutokset ravistelevat henkilöstövuokrausta. Uusi kilpailija saattaa ilmestyä vaikka Googlen leiristä ja robottien vuokraamisesta tulee osa bisnestä. ARTTU LAITALA\nRiskin kasvoivat liian isoiksi Savolaisen perheen henkilöstövuokrausta tarjoavalle yhtiölle VMP Groupille. Seuraava askel otetaan pääomasijoittaja Sentica Partnersin kanssa.\nHenkilöstövuokrausta tarjoavan VMP Groupin enemmistöomistuson myyty pääomasijoittaja Sentica Partnersille.\nTähän asti aiemmin Varamiespalvelu-nimeä käyttänyt VMP Group on ollut perheyritys. Pääomistaja Mauno Savolainen perusti Varamiespalvelun vuonna 1988 helpottamaan työvoimapulaa Turussa.\nToimitusjohtaja Heimo Hakkaraisen mukaan yritystoiminnan riskin kasvoivat liian isoiksi perheyrityksen kannettavaksi. Ala kasvaa voimakkaasti, ja toiminnan kehittäminen vaatii investointeja. VMP Groupkin on kasvanut moniulotteiseksi HR-taloksi, joka tarjoaa henkilöstövuokrauksen lisäksi kevytyrittäjyyden laskutuspalveluja, johtajien suorahakua, organisaatioiden kehitystä ja digitaalisia sijaishakupalveluja.\n\"Seuraava askel olisi tarkoittanut aika isoa riskinottohalukkuutta, ja vaatii pääomia. Pääomasijoittaja tuo strategista osaamista, ja olemme myös valmiimpia nopeisiin liikkeisiin\", Hakkarainen sanoo.\nHenkilöstövuokraus on mennyt alana vaikeasti ennakoitavaksi. Yritysten tarpeet seuraavat taloussuhdanteita. Taantuma saattaa näivettää työntekijöiden kysynnän, mikä näkyy nopeasti vuokratyövoimafirmojen liikevaihdoissa.\nToinen syy hankkia lisää muskelia on alalla tapahtuneet yritysjärjestelyt, joka suosivat isoja toimijoita. Pörssilistautumisen mahdollisuutta vilautellut markkinajohtaja Barona Group osti keväällä viiden kärkeen kuuluneen kilpailijansa Opteamin. StaffPoint muotoiltiin uudelleen fuusiossa 2013, samalla kun eläkevakuutusyhtiö Etera ja Teollisuussijoitus tulivat siihen omistajiksi.\nVMP Group osti itse vuonna 2014 kotihoitopalveluita tarjoavan Alina Hoivatiimin ja viime vuonna henkilöstöarviointeja tekevän Personnelin.\nAlan imu vetää myös uusia toimijoita. Pörssilistattu ravintolayhtiö Restamax laajensi henkilöstövuokraukseen kolme vuotta sitten ostamalla Smile Henkilöstöpalvelut. Aluksi Smile välitti väkeä vain catering- ja ravintola-alalle, mutta kattaa nyt toimialoja rakennusmiehistä lääkäreihin.\nMiksi ravintolakonserni haluaa olla mukana henkilöstövuokrauksessa?\n\"Tässä nähtiin liiketoimintamahdollisuus, sillä ravintolatyöhän on hyvin sesonkiluonteista. Kun osaaminen sesonkityöntekijöiden välittämisestä kehittyi, tarjontaa on pystytty laajentamaan myös muille toimialoille\", Restamaxin toimitusjohtaja Juha Helminen sanoo.\nMerkittäväksi peluriksi haluava Smile on Restamaxin omistuksessa ostanut viisi paikallista alan yritystä.\nPieniin ja keskisuuriin suomalaisiin yrityksiin sijoittava Sentica Partners on aiemmin sijoittanut muun muassa Kotipizzaan ja Pihlajalinnaan. Pääomasijoittajia henkilöstövuokraukseen vetää se, että ala suhdanteista huolimatta on ollut yksi nopeammin kasvavia. Kenttä ei ole täysin muotoutunut, keskittyminen jatkuu ja yrityskauppoja nähdään.\n\"Markkina tuskin on viiden vuoden päästä samannäköinen kuin nyt. Kilpailija voi tulla jostain ihan muualta kuin ajattelemme. Se voi olla vaikkapa Google – sillähän on valtava määrä tietoa\", VMP:n Heimo Hakkarainen heittää.\nTyönhaku niin ikään on murroksessa. Rekrytointia hoidetaan digitaalisten palveluiden kautta, jolloin tiedot työntekijästä ja työpaikasta tulee saada parilla klikkauksella saman tien, eikä vasta linkkien takaa kymmenien hakujen jälkeen.\nUusin tuloillaan oleva mahdollisuus alalla on robotiikka. Hakkaraisen mukaan VMP Groupista voi jo nyt vuokrata robotin tekemään työtä täydentämään tiettyjä työvaiheita.\n\"Tekoälyllä se ei toimi, mutta robotin voi ohjelmoida tekemään paljon manuaalista työtä vaativia prosessin osia\", Hakkarainen sanoo.\nVaramiespalvelu työllistää franchising-konseptinsa kautta eri yrityksiin 18 000 ihmistä ympäri Suomen. Savolaisen perhe jää edelleen merkittäväksi vähemmistöomistajaksi.", "timestamp": "2019-01-23T17:47:12Z", "url": "https://www.talouselama.fi/uutiset/lehti-savolaisen-perheen-vmp-group-myytiin-paaomasijoittajalle-henkilostoa-valittavasta-yhtiosta-saa-vuokralle-jo-robotin/fa2a65dc-86e7-34a8-a2d8-3f0e2e573e27"}