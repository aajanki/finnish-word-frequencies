{"text": "Ruutikellarin näyttely\nTiedote 25.4.2010\nGalleria Ruutikellarissa avautuu 5.5.30–30.5.2010 kuvataiteilijoiden\nTero Annanollin & Joonas Vähäsöyringin maalausten näyttely MATKAN VARRELLA Näyttely on avoinna 30.5 asti ke–su klo 12–18. Tervetuloa avajaisiin tiistaina 4.5.\nklo 17.00-19.00.\nNäyttely rakentuu maalauksista, joiden teemana on vene. Näin taiteilijat luonnehtivat työskentelyään:\nVeneet yksin tai ryhmässä eri vuodenaikoina kuvaavat erilaisia tunnetiloja. Tunnetilat synnyttävät mielenyhtymiä ihmisiin ja ihmisten välisiin suhteisiin. Veneellä voi lähestyä kohdetta tai etääntyä kohteesta. Vene voi olla muiden veneiden ympäröimä tai se voi lojua puolittain uppeluksissa syysveden täyttämänä, unohdettuna. Vene voi ajelehtia tuulen mukana poijustaan irronneena tai rutista jään syleilyssä. Mutta aina vene jättää jälkensä maisemaan: värin, muodon ja tunnelman.\nKokkolalaissyntyiselle, meren äärellä kasvaneelle Annanollille vesi ja erityisesti meri ovat hyvin läheisiä elementtejä. ”Veneissä minua kiinnostavat niiden piirtämiselle asettamat haasteet: vaihtelevat muodot ja liike. Myös lasikuituveneiden kirkkaat värit suomalaisessa maisemassa herättivät kiinnostukseni.” Eri vuodenaikoina rantamaisemaan kuuluvat värikkäät veneet ovatkin alttiita tulkinnoille: osa veneistä lojuu rantakaislikossa hylättyinä, osa rantatörmälle nostettuina ja talvea varten peiteltyinä. Annanolli on kiinnittänyt huomionsa myös veneiden elinympäristöön läheisesti liittyviin venevajoihin, venesuojiin, jotka levittäytyvät rannan tuntumassa värikkäänä mökkikylänä.\nMaalaustekniikan valinta oli taiteilijan mukaan helppoa: ”Lasikuituveneiden kirkkaat, suoraan väriympyrästä poimitut värit johdattivat akryylimaalaustekniikkaan. Akryyli tekniikkana on monipuolinen, se kuivuu nopeasti. Tämä ominaisuus tuo vauhtia siveltimenjälkeen. Tekniikka mahdollistaa joko paksut tai kuulaan ohuet, akvarellimaiset, värikerrokset. Piirtimenä maalauksissani olen käyttänyt hiiltä ja maalaukset olen toteuttanut sekä kankaalle että paperille. Osassa maalauksia olen käyttänyt öljyväriä viimeistelyvaiheessa.”\n”Miksi aina maalaat veneitä?” -Tuohon kysymykseen jäin miettimään vastausta. En ollut koskaan ajatellut aihevalintaa kriittisesti. Olen aina maalannut veneitä koska ne ovat kauniita, mielenkiintoisia ja paljon puhuvia. Veneellä on tarina. Veneestä on moneksi, sitä voi ajatella symbolina, kulkuvälineenä, esteettisenä muotona, tarinana, osana maisemaa. Meren rannalla kasvaneena ja aktiivisena purjehtijana veneet kuuluvat elämääni ja mielenmaisemaani.\nJoonas Vähäsöyrinki maalaa mielellään maisemia. Hän kuljeskelee usein etsimässä maisema-aiheita, kotiseutunsa Oulunsalon ja Hailuodon merenrannoilla. Toisinaan aihe löytyy myös rakennuksista, varjoista, väreistä ja rytmistä. Värit sekä valon vaikutelmien kuvaaminen on Vähäsöyringin mielestä kiinnostavaa maisemassa. Pelkästään kiinnostava valo voi olla hänen maalauksen aiheena ja lähtökohtana. Elävä maisema, vuodenajat, säänvaihtelut, tunnelma... Maisema inspiroi!\nKuvataiteilija Joonas Vähäsöyrinki maalaa usein ihmisiä, rakennettua ympäristöä ja luontoa. Maalauksillaan hän välittää omia kokemuksiaan ja tuntemuksiaan ihmisten parissa ja luonnon keskellä. Ihmiskuvauksessa taiteilijaa kiinnostaa henkilökuvaus sekä mahdollisuus kuvata abstrakteja ajatuksia, aistimuksia ja tunteita.\nJoonas Vähäsöyrinki maalaa pääasiassa öljymaalauksia mutta työstää aiheitaan myös monin kuvantekemisen keinoin. Hän tekee akvarelleja, grafiikkaa, veistoksia ja yhdistelee eri ilmaisumuotoja luovasti. Hänen työskentely pohjautuu vahvaan piirrustukseen ja muodon hallintaan. Värit tuovat tunnelman sekä valon ja sen vaikutelmat. Valon kuvaaminen on vähäsöyringin maalauksissa olennaista.\nLisätietoa ja kuva-aineistoa lehdistölle antaa\nTero Annanolli, 044-3021246, tannanolli@gmail.com\nJoonas Vähäsöyrinki, 0400 - 922 573, joonas.vahasoyrinki@dnainternet.net\nKotisivut: www.joonasvahasoyrinki.com\nTAJUA -taiteilijatyöryhmä: http://web.mac.com/joonasv/Sivusto/TAJUA_-työryhmä.html\nAvajaistunnelmaa Haminan Ruutikellarissa 4.5.2010", "timestamp": "2018-01-16T22:49:07Z", "url": "http://www.joonasvahasoyrinki.com/Sivusto_Joonas_Vahasoyrinki/Ruutikellarin_nayttely.html"}