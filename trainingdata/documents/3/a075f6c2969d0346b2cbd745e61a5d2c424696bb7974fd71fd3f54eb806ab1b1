{"text": "Pauliina Viitamiehen blogi: SDP-Ihmisten Puolue\nOlimme eilen suurella joukolla koolla Savonlinnassa Etelä-Savon demaripiirin järjestämässä kolutus- ja strategiaseminaarissa. Päivän mittainen seminaari innosti ihmisiä visioimaan tulavasta ja miettimään keinoja oman maakuntamme kannalta parhaimpien uusien toimintatapojen löytämiseksi.\nMaakunnassa, jossa pieniä (kepulaisia) kuntia on paljon, on erittäin tärkeää, että me sosialidemokraatit pidämme yhtä ja että kaupunkien suuremmat demarijärjestöt (kunnallisjärjestöt) antavat paitsi ymmärryksensä niin myös tukensa näille maalaiskuntien aktiiveille. Voin kuvitella, että ei ole ihan helppoa toimia sosialidemokraattisena päättäjänä kunnassa, jossa valtuustossa yhdellä ryhmällä on yksinkertainen enemmistö. Näitä kuntia on muuten paljon.\nTässä yhteydessä en suinkaan aio paljastaa eilisiä strategisia linjauksiamme. Ne tulevat näkymään sitten aikanaan. Paljastan kuitenkin oman kuningasajatukseni; eilen illalla kotona jäin miettimään puolueemme vanhoja sloganeita ja mietinnässä olevia tulevia sloganeita. Keksin itse tosi hyvän: \"SDP-Ihmisten Puolue\". Tämä viittaa tietenkin paitsi puolueemme arvomaailmaan, niin myös siihen jo tutuksi tulleeseen (mielestäni tosi hyvään) tv-sarjaan \"Ihmisten puolue\". Ripaus itseironiaa ei ole pahitteeksi meidänkään poliittisessa toiminnassa:)\nTämä slogan vapaasti Jouni B:lle eteenpäinvietäväksi puoluehallitukseen. Muille puolueille sitä en siis luovuta, vaikka näin julkisesti ajatuksesta kerronkin. Siinä vaiheessa, kun ajatukseni on kenties \"lainattu\" jonnekin muualle, voin julistaa sen minulta kopioiduksi. Todisteena tällä päivämäärällä kirjoitettu blogi.\nLähettänyt Pauliina Viitamies klo 11:28", "timestamp": "2018-07-17T07:30:57Z", "url": "http://pauliinaviitamies.blogspot.com/2010/01/sdp-ihmisten-puolue.html"}