{"text": "Jos luulit vuoden vaikeimman pelin olevan hankala, niin nyt se on mahdoton - Tilt\nTilt » Uutiset » Jos luulit vuoden vaikeimman pelin olevan hankala, niin nyt se on mahdoton\nJos luulit vuoden vaikeimman pelin olevan hankala, niin nyt se on mahdoton\nAlien: Isolation on entistä vaikeampi - tai helpompi.\nAlien: Isolationia on hehkutettu monien pelaajien toimesta pitkästä aikaa kauhupeliksi, jota pelatessaan on pakko pitää valot päällä ja kissa makuuhuoneeseen lukittuna niin, ettei se pääse pelottelemaan pelaajaa tämän hiipiessä Xenomorphia karkuun. Myös pelin vaikeustaso on saanut kiitosta. Xenomorph on tappava hirviö, joka vie pelaajan hengen yhdellä iskulla. Jotkut ovat olleet kuitenkin sitä mieltä, että nirri lähtee pelissä liiankin helposti.\nNyt molemmat koulukunnat saavat parannusta pelikokemukseensa. Pelin tehnyt The Creative Assembly ja sen julkaissut Sega on julkaissut päivityksen, joka tuo peliin kaksi uutta vaikeustasoa. Nightmare-tasolla Xenomorph-hirviö tappaa entistä varmemmin, energiamittaria ei ruudulla näy ja esimerkiksi ammusmääristä ei ole tietoakaan. Kaikkein pirullisimmalta muutokselta kuulostaa epäkunnossa oleva liiketunnistin, joka saattaa väittää Xenomorphin olevan jossain ihan muualla kuin se oikeasti onkaan. Ai kun kiva.\nToiseen suuntaan peliä muuttaa sitten novice-vaikeustaso. Novicella avaruuden muukalainen ei ole niin vikkelä liikkeissään, ja peli on muutenkin kaikin tavoin helpompi.\nLähd: Polygon.", "timestamp": "2020-02-16T19:30:22Z", "url": "https://www.tilt.fi/uutiset/jos-luulit-alien-isolationin-olevan-vaikea-niin-nyt-se-mahdoton/"}