{"text": "Hallituksen odotetuille ravintolatuille kehuja ja kritiikkiä ravintolayrityksiltä – ”Tuntuu hyvältä, että jotenkin kompensoidaan” | Kauppalehti\n8.5.2020 17:42 päivitetty 12.5.2020 11:13\nMielipiteet. Nohon Aku Vikström, ravintoloitsija Mika Roito ja HOK-Elannon ravintolatoimialan johtaja Henriikka Puolanne ilahtuivat hallituksen ravintolatuista, mutta paljon on vielä selvitettävää.Kuva: JUHO KUVA\nHallitus esittää, että ravintoloille jaetaan toiminnanrajoitushyvitystä noin 83 miljoonaa euroa ja uudelleentyöllistämistukea noin 40 miljoonaa euroa.\nToiminnanrajoitushyvitystä ravintolayritys saa 15 prosenttia myynnin laskusta, kun tammi–helmikuun keskimääräistä myyntiä verrataan huhtikuuhun. Miljoonan euron ylittävältä osalta tuki putoaa viiteen prosenttiin.\nTyöllistämistukea ravintolayrityksille jaetaan 1 000 euroa työntekijää kohden enimmillään 800 työntekijästä. Tuki edellyttää lisäksi, että työntekijän palkka on kesä–elokuulta yhteensä vähintään 2 500 euroa.\nKysyimme kolmelta erikokoiselta ravintolayritykseltä, missä tuet onnistuivat ja mitä kritisoitavaa paketista löytyi.\nTyöntekijöitä eriarvoistavaa\nRavintolakonserni Noho Partnersin toimitusjohtajan Aku Vikströmin mielestä tukimalli asettaa suomalaiset ravintolatyöntekijät eriarvoiseen asemaan. Tukiin suunnittelut leikkurit osuvat isoimpiin yrityksiin.\n”Minun on hirveän vaikea perustella meidän työntekijöille, miksi he kärsivät siitä, että ovat meillä töissä, kun me emme pysty heitä työllistämään.”\nVikström jatkaa, että tukimalli voi pahimmillaan johtaa siihen, että suuret yritykset eivät voi kesällä työllistää kaikkia lomauttamiaan työntekijöitä.\n”Työntekijät joutuvat tässä sijaiskärsijöiksi”, Vikström sanoo.\nNoho on lomauttanut noin 1 300 vakituista työntekijää luopunut vuokratyövoimasta. Kaikkiaan konsernissa työskentelee kokoaikaisiksi muunnettuina noin 2 100 kokoaikaista, osa-aikaista ja vuokrattua työntekijää.\nTyöministeri Tuula Haatainen (sd.) perusteli tukien leikkureita keskiviikkona Ylen A-studiossa sillä, että suurten yritysten talous on vahvempi.\nPuhetta taloudellisesta puskurista Vikström ihmettelee.\n”Kaikkihan me tiedämme, etteivät liikevaihto ja kassavirta ole sama asia. Ei isoilla yhtiöillä ole tällä hetkellä yhtään sen enempää puskuria työllistää kuin pienelläkään.”\nKoronakriisin aikaista kesää suunnitellessaan Noho ei ole Vikströmin mukaan laskenut erityisempää painoarvoa valtion tuille. Tukimalli menee vasta ensi viikolla eduskunnan käsittelyyn. Lisäksi hallitus päättää toukokuun puolivälistä, millaiset rajoitukset otetaan käyttöön, kun ravintolat saavat 1. kesäkuuta avata.\nNoholla on ravintoloita myös Norjassa ja Tanskassa, joiden hallitusten toimintaan Vikström on tyytyväinen.\n”Olemme saaneet jo tuet tilille. Valtio maksaa 80 prosenttia kiinteistä kuluista.”\nNoho on jo alkanut suunnitella kesää, mutta Vikström sanoo, ettei mitään voi lyödä lukkoon ennen kuin hallitus kertoo tarkemmin toiminnan rajoituksista esimerkiksi asiakasmääriin ja anniskeluaikoihin.\n”Jos kannattavinta osaa, eli iltatoimintaa leikataan, se saattaa pahimmillaan johtaa siihen, ettei yhtäkään ravintolaa ole kannattavaa avata.”\nKattaa vuokria\nRavintoloitsija Mika Roito Tampereella kaksi ravintolaa omistavasta Veljekset Pontevasta ilahtui hyvityksestä, mutta laski, ettei se riitä edes ravintoloiden kahden sulkukuukauden vuokriin.\n”Tuntuu hyvältä, että jotenkin kompensoidaan, kun olemme ainoa toimiala, joka on lailla pistetty kiinni.”\nVeljekset Pontevan 26 työntekijää jäivät maaliskuun lopulla lomalle. Viime viikolla loma vaihtui lomautukseen. Noutoruokaa myymällä yritys on kyennyt palauttamaan töihin kahden yrittäjän lisäksi kuusi työntekijää osa-aikaisesti.\nRoiton näkemyksen mukaan työllistämistuki helpottaa riskin ottamista, eli ravintolan avaamista ja työntekijöiden kutsumista takaisin kesän alussa. Monelle ravintolalle hän myös uskoo sen tuovan kaivattua lisäaikaa.\n”Kyllä se jarruttaa kassan kulumista. Maaliskuun lopussa ja huhtikuussa pyörre tilillä oli aika järjetön”.\nPääministeri Sanna Marin (sd.) ilmoitti maanantaina, että ravintolat avataan kesällä, mutta niiden toiminnalle asetetaan rajoituksia, joista hallitus kertoo myöhemmin.\nRoito toivoo, että hallitus luottaisi ravintoloiden harkintakykyyn asiakasmäärissä ja hygieniassa.\n”Pahin yhtälö olisi, jos asiakasmäärät puolitetaan ja jos valtiovallan taholta annetaan ymmärtää, että ravintoloissa ei nyt olisi syytä käydä.”\nMitä tapahtuu vuokratyöntekijöille?\nS-Ryhmän pääkaupunkiseudun HOK-Elantoon myyntileikkuri osuu voimakkaasti, mutta uudelleentyöllistämistuesta osuuskauppa hyötyy todennäköisesti lähes täysimääräisesti. Vuonna 2019 HOK-Elannon ravintolaliiketoiminta työllisti 842 henkeä. Ravintolaliiketoiminnan liikevaihto samana vuonna oli 121 miljoonaa euroa.\nHOK-Elannon ravintolatoimialan johtaja Henriikka Puolanne sanoo, että osuuskaupassa on vasta alettu selvittää, mitä tukimalli heidän kohdallaan tarkoittaa.\nPuolanteen mukaan pitää esimerkiksi selvittää, voidaanko työllistymistukea käyttää, jos työntekijöitä ei ole lomautettu. HOK-Elanto ei ole lomauttanut ravintolatyöntekijöitään, vaan siirtänyt heidät päivittäistavarakaupan töihin. Osa ravintolatyöntekijöistä on myös työskennellyt noutoruokapalveluissa.\nHän jatkaa, että HOK-Elanto on ollut siinä mielessä onnekas, että ravintolaliiketoimintaa on pystytty tukemaan monialayhtiön muilla toiminnoilla.\nTakkiin koronakriisissä tulee kuitenkin myös isolle osuuskaupalle.\n”Yritys on iso ja kulut ovat isot. Viime vuonna tehtiin tulosta, mutta tänä vuonna pudotaan roimasti pakkaselle. Olemme jo missanneet vapun ja seuraavaksi äitienpäivän.”", "timestamp": "2020-06-04T21:56:11Z", "url": "https://www.kauppalehti.fi/uutiset/hallituksen-odotetuille-ravintolatuille-kehuja-ja-kritiikkia-ravintolayrityksilta-tuntuu-hyvalta-etta-jotenkin-kompensoidaan/0e9d8c9a-8a6b-4b08-bf57-002143b4fc71"}