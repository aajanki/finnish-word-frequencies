{"text": "Sovelluksen avulla käyttäjät voivat luoda puhelimeensa tekstiä ja kuvia sisältäviä henkilökohtaisia sivuja sekä selata muiden lähietäisyydellä olevien sovelluskäyttäjien sivuja ja vaihtaa keskenään viestejä ja tiedostoja, Nokia kiteyttää.\nSovellus hyödyntää bluetooth-teknologiaa, jonka avulla voidaan luoda yhteys päätelaitteisiin kymmenen metrin säteellä. Nokia Sensor on maksuton.\nNokia Sensor on tehty kirvoittamaan viestintää esimerkiksi kahviloissa, erilaisissa tapahtumissa tai vaikkapa junissa ja busseissa.\n- Se tarjoaa matkapuhelinkäyttäjille uudenlaisen tavan ilmaista itseään ja tutustua lähiympäristön ihmisiin. Sovellus lisää näin matkapuhelinten ja muiden langattomien päätelaitteiden käyttöarvoa ja tarjoaa hauskan tavan tutustua uusiin ihmisiin ja kommunikoida tuttujen ihmisten kanssa, sanoo johtaja Hannu O. Nieminen Nokian User Experience -yksiköstä.\nNokia Sensor -sovellus on saatavilla jo useisiin Nokian tuotteisiin, muun muassa Nokia 3230, 6260, 6600, 6620, 6630, 6670, 6680, 6681, 6682 ja 7610 -puhelimiin. Nokia Sensor voidaan myös ladata pc:lle tai suoraan matkapuhelimeen.", "timestamp": "2017-10-21T15:04:11Z", "url": "https://www.is.fi/digitoday/art-2000001440822.html"}