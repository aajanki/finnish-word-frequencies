{"text": "Heinola-mitalit luovutettiin kaupungin itsenäisyysjuhlassa - Heinola\nHeinola-mitalit luovutettiin kaupungin itsenäisyysjuhlassa\nKaupunginhallituksen puheenjohtaja Kirsi Lehtimäki ja valtuuston puheenjohtaja Niina Varjo luovuttivat Heinola-mitalit mitalisteille tänään kaupungin itsenäisyysjuhlassa Lyseonmäen koulun Kailas-salissa. Mitalin saivat Leena Kekkonen ja Jukka Kulomaa, jotka kirjoittivat Heinola 1918 – Kapinan aika –teoksen, sekä salibandyseura SB Heinola, joka palkitaan nuorten liikunnan parissa tekemästään työstä.\nLeena Kekkonen on syntynyt Heinolassa 1941. Hän on ylioppilas Heinolan yhteislyseosta ja filosofian maisteri Helsingin yliopistosta. Toimittajan uransa hän aloitti Itä-Hämeessä. Hän on työskennellyt useissa aikakauslehdissä, pisimpään Suomen Kuvalehdessä. Kekkonen on kirjoittanut useita Heinolan seutuun liittyviä artikkeleita. Hänet on palkittu toimittajan työstään mm. tiedonjulkistamispalkinnolla ja Suomen Aikakauslehdentoimittajain Liiton Vuoden juttu –palkinnolla. Hän julkaisi vuonna 2012 Omenoita oksat täynnä –nimisen kirjan, joka palkittiin vuoden sukukirjana. Hän on ollut Heinolan valtuuskunnan jäsen sen perustamisesta vuoteen 2015.\nJukka Kulomaa on syntynyt Heinolan maalaiskunnassa. Hän on ylioppilas vuodelta 1972 Heinolan yhteislyseosta ja filosofian tohtori Helsingin yliopistosta pääaineena Suomen historia. Vuonna 2001 hänelle myönnettiin Maanpuolustuskorkeakoulun dosentin arvo. Kulomaa on työskennellyt pitkään tutkijana Puolustusministeriössä sekä tutkijana ja opettajana Maanpuolustuskorkeakoulussa. Hän on kirjoittanut useita Suomen sotahistoriaan liittyviä teoksia ja artikkeleja. Kulomaa on Heinolan valtuuskunnan jäsen.\nSalibandy Heinola ry on perustettu vuonna 1984 nimellä Heinolan palloseura HePS, jonka lajina oli tuolloin jalkapallo. Seura perustettiin aluksi miesten joukkueen ympärille, mutta pian toiminta laajeni juniorijoukkueeseen, jonka ensimmäinen ikäryhmä oli 1977 syntyneet pojat. Jalkapallo vaihtui salibandyyn 1990-luvun lopussa, vuonna 1999 seura vaihtoi nimekseen Heinolan Salibandy HSB. Vuonna 2007 eri heinolalaiset salibandyseurat yhdistyivät, jolloin seurasta tuli Salibandy Heinola. Nyt seurassa on n. 460 jäsentä, joista n. 360 on lisenssipelaajaa. Joukkueita seurassa on 19, joista 4 on miesten joukkueita, 10 poikajuniorijoukkuetta ja 3 tyttöjuniorijoukkuetta sekä 2 naperosählyjoukkuetta. Seura toimii pääsääntöisesti talkoovoimin. Se pyrkii antamaan lapsille ja nuorille mahdollisuuden harrastaa tai kilpaurheilla Heinolassa.", "timestamp": "2018-02-21T21:05:33Z", "url": "https://www.heinola.fi/heinola-mitalit-luovutettiin-kaupungin-itsenaisyysjuhlassa"}