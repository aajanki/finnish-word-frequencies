{"text": "Finanssiala ry - Pohjankartanon koulu Oulusta voitti Zaldo-taloustaitokilpailun\nFinanssiala > Uutismajakka > Pohjankartanon koulu Oulusta voitti Zaldo-taloustaitokilpailun\n16.4.2013 13:18 Finanssialan Keskusliitto\n​​Pohjankartanon koulun 9F-luokka on voittanut valtakunnallisen Zaldo-taloustaitokilpailun. Taloustaitokilpailuun osallistui lähes 200 koululuokkaa ympäri Suomen. Kilpailussa mitattiin yhdeksänsien luokkien tietoja ja taitoja oman talouden hallinnassa.\n​Toisen kerran järjestetty valtakunnallinen kilpailu pohjautuu yhdeksänsille luokille suunnattuun Zaldo.fi-oppimisympäristöön oman talouden hallinnasta. Voittajaluokka, Pohjankartanon koulun 9F palkittiin sadalla elokuvalipulla.\nKilpailun toisen ja kolmannen sijan valloitti kaksi Anna Tapion koulun yhdeksättä luokkaa Aitoolta. Kymmenen parhaan mukana olivat Espoon Olarin koulu, Lahden yhteiskoulu, Helsingin Itäkeskuksen peruskoulu, Tampereen yliopiston normaalikoulu ja Oulun steinerkoulu.\nKilpailukysymyksissä pureuduttiin raha-asioiden hoitoon, tulojen ja menojen arviointiin, verkko-ostamiseen, maksukortin käyttöön, lainan takaukseen ja vakuuttamiseen liittyviin asioihin. Mukana oli myös käytäntöä soveltavia, korkolaskuun ja opintotuen suuruuteen liittyviä muutamia laskutehtäviä.\nZaldo.fi-oppimisympäristö on toteutettu yhdessä Finanssialan Keskusliiton ja Nuori Yrittäjyys ry:n kanssa. Kampanjan suunnittelussa on ollut mukana finanssialan toimijoita, Vakuutus- ja rahoitusneuvonta FINE, 9-luokkalaisia nuoria, opettajia ja opiskelijoita. Kilpailu ja oppimisympäristö on otettu innolla vastaan kouluissa. Zaldo–Kesytä sisäinen finanssimörkösi -kampanjalle on myönnetty Markkinointiviestinnän Toimistojen Liiton Communication Awards 2012 -palkinto Yhteiskunnallinen viestintä -sarjassa.", "timestamp": "2018-10-17T16:13:10Z", "url": "http://www.finanssiala.fi/uutismajakka/Sivut/Pohjankartanon-koulu-Oulusta-voitti-Zaldo-taloustaitokilpailun.aspx"}