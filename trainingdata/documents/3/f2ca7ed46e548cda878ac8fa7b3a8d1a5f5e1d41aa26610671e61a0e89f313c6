{"text": "Tehoaineita kuusesta, pajusta, koivusta... | Hyvä Terveys\nJuha Europaeus\nklo 20:54 | 8.10.2017\nMännystä saadaan kolesterolia laskevia kasvisteroleita ja -stanoleita. Kuva: Shutterstock\nAkneen, kuumeeseen ja kolesteroliin löytyy lääkkeet suomalaismetsästä.\nPihkavoide estää bakteerien kasvua. Sitä käytetään haavojen hoidossa useissa yliopisto- ja keskussairaaloissa. Abilar-voide sisältää kymmenen prosenttia kuusen pihkaa, ja sitä voi käyttää tulehtuneisiin haavoihin, palovammoihin ja ihohalkeamiin.\nSalisyylihappo on tehokas apu ihon epäpuhtauksiin. Sitä käytetään useissa aknevoiteissa. Salisyylivaseliini taas kuorii kovettunen ihon pois esimerkiksi kantapäistä. Salisyylihappoa voidaan eristää muun muassa poppeleista, pajuista ja koivuista.\nAsetyylisalisyylihappo lievittää kipua ja kuumetta, vähentää tulehdusta ja estää veren hyytymistä. Se kehitettiin pajusta eristetystä salisiinista. Nykyään aspiriinin ja muiden tulehduskipulääkkeiden asetyylisalisyylihappo tuotetaan synteettisesti.\nKsylitoli eli koivusokeri on makeutusaine, jota saadaan koivun lisäksi pyökistä ja maissista. Tutkimusten mukaan ksylitoli estää hampaiden reikiintymistä ja lasten korvatulehduksia. Ensimmäiset ksylitoli-purkat tulivat markkinoille yli 40 vuotta sitten.\nKasvisterolit ja -stanolit alentavat veren kolesterolia, kun niitä nauttii säännöllisesti. Näitä tehoaineita saadaan muun muassa männystä ja niitä lisätään terveysvaikutteisiin margariineihin ja jogurtteihin.\nLUPAAVIA LUONNONTUOTTEITA\nTervalla on todettu olevan bakteereja tappavia ominaisuuksia, mutta siinä on myös syöpää aiheuttavia aineita. Yleensä tervatuotteet jalostetaan männystä eikä niiden terveyshyödyistä ole näyttöä.\nMahlan myynti lisääntyy koko ajan. Koivun mahlan terveysvaikutuksia ei kuitenkaan ole tieteellisesti todistettu.\nPuissa kasvaa lääkkeitä\nluontaislääke", "timestamp": "2019-02-18T05:20:32Z", "url": "https://www.hyvaterveys.fi/artikkeli/terveys/tehoaineita-kuusesta-pajusta-koivusta"}