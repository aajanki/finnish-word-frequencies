{"text": "Apulaisoikeusasiamies otti kantaa sosiaaliturva-asian räikeän pitkään käsittelyaikaan ja oikeudenkäynnin viivästymisen hyvittämiseen\n5.4.2018 11.00 Apulaisoikeusasiamies otti kantaa sosiaaliturva-asian räikeän pitkään käsittelyaikaan ja oikeudenkäynnin viivästymisen hyvittämiseen\nAsian vireille tulosta vakuutusoikeuden 9.6.2015 antamiin päätöksiin, joilla kantelija lopulta katsottiin Suomen sosiaaliturvan piiriin kuuluvaksi, kului aikaa yhteensä lähes 16 vuotta. Kantelija pyysi oikeusasiamiestä tutkimaan, oliko hänelle korvattu asianmukaisesti asian käsittelyn viivästyminen/asian käsittelyssä tapahtuneet virheet ajalla 31.8.1999–9.6.2015 ja oliko hänelle aiheutunut oikeudellista menetystä pitkittyneen prosessin takia. Kantelija pyysi ottamaan asiaa arvioitaessa huomioon KHO:n päätöksen (KHO 2015:139) ja EIT:n ratkaisun asiassa Varjonen v. Suomi. Apulaisoikeusasiamies totesi mm., että vaatimus perus- ja ihmisoikeuksien tehokkaasta toteutumisesta edellyttää, että tilanteessa, jossa oikeus viivytyksettömään käsittelyyn ei ole toteutunut, ja jossa hyvityslakia ei ole katsottu voitavan soveltaa, asianosaisella on oikeus asianmukaiseen hyvitykseen asian käsittelyn keston aiheuttamasta huolesta, epävarmuudesta ja muusta niihin rinnastettavasta haitasta. Näin tulee olla ainakin kestoltaan näin räikeässä tilanteessa kuin mistä nyt oli kysymys.", "timestamp": "2019-10-16T18:15:14Z", "url": "https://www.edilex.fi/uutiset/55688"}