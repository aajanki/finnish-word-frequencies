{"text": "Miksi Vihreät? | Samuli Shintami 503\n1. Yhdenvertaisuus, hyvinvointi ja valoisa tulevaisuus niin meille ihmisille kuin muullekin elämälle ovat vihreille politiikan kulmakiviä. Näihin arvoihin pohjautuva politiikka on aidosti ihmisläheistä ja kaukonäköistä.\nSukupuoli, etninen tausta, ikä, seksuaalinen suuntautuminen, terveydentila tai varallisuus eivät vaikuta arvoomme ihmisinä ja tämän tulee näkyä myös arjessa.\nVihreille ihmisten hyvinvointi on päämäärä sinänsä, ei talouspolitiikan sivutuote.\nNopea taloudellinen säästö ympäristöpolitiikassa, koulutuksessa tai sosiaali- ja terveydenhuollossa on usein tulevaisuuden kärsimyksen aiheuttaja ja myös taloudellinen kustannus.\n2. Vihreät on uudistumiskykyinen, ajassa kiinni oleva puolue. Se mukautuu ajan ongelmien ja tarpeiden mukaan, eikä kangistu vanhentuneisiin kaavoihin. Vihreät arvot pysyvät samoina, mutta niiden toteutus vaatii eri aikoina erilaisia tekoja.\nSuomen väestörakenne muuttuu jatkuvasti siten, että vanhusten määrä suhteessa työssäkäyviin kasvaa. Vanhustenhoito ja tuet vaativat suuria muutoksia – nykyjärjestelmällä tulevaisuuden hoito ei ole yksinkertaisesti mahdollista. Vihreät on valmis suuriin rakennemuutoksiin valoisan huomisen takaamiseksi.\n3. Vihreät ottaa tieteellisen tutkimuksen tosissaan, eikä työnnä päätä puskaan vaikeankaan tilanteen edessä.\nTänään ilmastonmuutos on totta kaikille, mutta sen hyväksymiseen meni monilta liian kauan, eikä se vieläkään näy käytännön politiikassa läheskään riittävästi. Kaukonäköisyys on aina osa vihreää politiikkaa.\n4. Vihreät on avoimuuden puolesta hyvä veli -verkostoja ja korruptiota vastaan. Tämä Turunkin tapa on muutettava, jotta huominen olisi oikeudenmukaisempi ja parempi.\n5. Vihreä politiikka ei ole tiettyjen eturyhmien asialla, vaan sitä tehdään meidän kaikkien vuoksi.", "timestamp": "2017-12-15T15:37:47Z", "url": "https://samulishintami.wordpress.com/miksi-vihreat/"}