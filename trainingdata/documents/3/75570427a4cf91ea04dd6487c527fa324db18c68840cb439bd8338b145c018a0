{"text": "Linux Mint 20 ”Ulyana” tuli saataville kohun saattelemana | Mikrobitti\nLinux Mint 20 ”Ulyana” tuli saataville kohun saattelemana\n26.6.2020 12:07 |päivitetty 26.6.2020 12:07\nLinux Mint 20 ”Ulyana” on nyt ladattavissa. Virallinen julkistus on luvassa lähipäivien aikana.\nLinux Mint 20 on ensimmäinen Ubuntu 20.04 LTS -julkaisuun perustuva Linux Mint -versio. Se on samalla aiheuttanut paljon puhetta puolesta ja vastaan kiistanalaisella päätöksellään estää Canonicalin snap-pakattujen sovellusten asentaminen.\nItse asiassa Linux Mint 20 vie homman niin pitkälle, että käyttöjärjestelmä estää snap-sovellusten pyörittämiseen ja päivittämiseen vaaditun snapd-paketin asennuksen oletusarvoisesti kokonaan.\nSnapd on mahdollista asentaa, mutta se vaatii hieman kikkailua. Paketti on kuitenkin pakollinen, mikäli tarkoituksena on käyttää snap-sovelluksia Linux Mintissä.\nLinux Mint -kehitystiimin pomo Clement Lefebrve perustelee snapd:n hyljeksimistä käyttäjien suojelemisella. Hänen mukaansa viimeinen naula arkkuun oli se, kun Canonical päätti alkaa asentamaan Chromium-selaimesta snap-pakattua versiota käyttäjän selän takana.\nLinux Mint 20 tukee tavalliseen tapaan deb-pakattuja sovelluksia, minkä lisäksi tarjolla on myös flatpak-mahdollisuus. Flatpak ”kilpailee” paikasta auringossa tiukasti snapin kanssa. Toisin kuin snap, flatpak on kokonaan avointa lähdekoodia.\nUuden Linux Mintin voi ladata täältä. Käyttöjärjestelmä on saatavilla vain 64-bittisenä versiona, ja tukiaikaa on luvassa vuoteen 2025 saakka.", "timestamp": "2020-07-13T09:05:33Z", "url": "https://www.mikrobitti.fi/uutiset/linux-mint-20-ulyana-tuli-saataville-kohun-saattelemana/34f97ab6-171a-474c-956c-4289b6d2103f"}