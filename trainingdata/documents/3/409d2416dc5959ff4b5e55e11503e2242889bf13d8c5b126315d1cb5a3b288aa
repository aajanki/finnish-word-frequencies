{"text": "Elmo Lakka on yhdistänyt opinnot sujuvasti huippu-urheilijan arkeen - Keskisuomalainen\nSuur-Jyväskylän Lehti 08.02.2019 09:19\nElmo Lakka on yhdistänyt opinnot sujuvasti huippu-urheilijan arkeen\nElmo Lakka avasi kautensa viime viikonloppuna Hipposhallissa ja juoksi 60 metrin aidoissa ajan 7,78. Tällä ajalla hän alitti Glasgow´n MM-hallikisojen tulosrajan. Kuva: Iida-Lotta Juura\nPika-aituri Elmo Lakka tekee parhaillaan graduaan Jyväskylän yliopistossa ja valmistautuu samalla yhteen uransa tärkeimmistä kausista. Syys–lokakuun vaihteessa on MM-kisat Qatarin Dohassa, ja kisat olisivat Lakalle ensimmäiset aikuisten MM-kisat.\nJyväskylän Kenttäurheilijoita (JKU) edustava Lakka arvioi olevansa aitajuoksijan urallaan huippuvaiheen kynnyksellä.\n– Olen tulossa pikkuhiljaa kohti huippua. Kausi 2018 oli tasaista suorittamista, vaikka kärsin polvivammasta. Olen päässyt sinuiksi valmentajani Antti Haapakosken metodeihin ja saanut niitä toimimaan. Aitajuoksu on tekniikkalaji, eli se vaatii paljon toistoja. Toiset kehittyvät nuorenakin, mutta miesten aitakorkeus on niin korkea, että se vaatii hyvää fysiikkaa onnistuakseen, Lakka sanoo.\nMiesten pika-aidoissa aidan korkeus on 106,7 senttimetriä.\nUrheilu-urallaan Lakka on saavuttanut 30 SM-mitalia sekä ollut arvokilpailuissa kuusi ja maajoukkue-edustajana 17 kertaa.\nElmo Lakka opiskelee parhaillaan liikunnanopettajaksi sekä sivuaineena terveystietoa. Kun hän on saanut gradun hyväksytyksi loppukeväästä, hän voisi ottaa paperit ulos yliopistosta.\n– Gradun hyväksynnän jälkeen pystyisin tekemään liikunnanopettajan töitä. Lähinnä voisin tehdä sijaisuuksia, sillä en pystyisi kuitenkaan yhdistämään kokopäiväisesti urheilua ja 8–16-työpäivää. Lisäksi minua kiinnostaa jatkaa opiskelua luokanopettajaksi tai opetushallinnon tehtäviin. Jos en urheilisi, lähtisin ilman muuta töihin, Lakka sanoo.\nHän jatkaa, että opiskelun ja aktiiviurheilijan elämän yhdistäminen ei ole vaatinut erityistä ponnistelua.\n– Minut on kasvatettu sillä tavalla, että koulu pitää hoitaa kunnialla ja urheilu kulkee siinä matkassa. Jo lapsena piti olla läksyt tehty, että pääsee treeneihin. Myös kokeissa piti menestyä. Nyt kun mietin viime vuosia, urheilu ja opinnot ovat menneet käsi kädessä. Se vaatii hyvää suunnittelua. Vähintään puoli vuotta pitää olla tiedossa mitä tekee.\nGradussaan Lakka tekee tutkimusta liikunnan suhteesta poikien itsetuntoon ja siihen, mitä mieltä he ovat omasta ulkonäöstään.\n– Tämä on osa laajempaa tutkimusta, ja tähän mennessä ei ole tutkittu poikia tällaisessa aiheessa, Lakka sanoo.\nUrheilu ja koulu tukevat toisiaan. Lakan mukaan tämä viesti pitäisi saada menemään oppilaille jo hyvin varhaisessa vaiheessa, kun urheilusta tulee vakavampaa.\n– Aika riittää, jos vaan prio­risoi tekemiset. Itse olen saanut opinnoista vastapainoa treeneille. Uskon, että joukkueurheilijan on yhtä helppo yhdistää opinnot kuin yksilöurheilijan. Opiskelurytmi voi olla rauhallisempi esimerkiksi yliopistolla. Esimerkiksi jääkiekkoilijan ura voi jatkua 40-vuotiaaksi asti, jolloin opinnotkin voivat kestää kauemmin. Näen tärkeänä, että on jokin suunnitelma työelämää varten urheilu-uran jälkeen.\nLakka sanoo, että Dohan MM-kisat ovat hänelle hyvä tavoite ja unelma. Maaliskuun alussa on EM-hallikisat Glasgowssa. Lakka oli sijalla 14 kaksi vuotta sitten samoissa kisoissa. Hänestä olisi hienoa parantaa sijoitusta.\nKaudesta tekee erikoisen se, että suurimmat arvokisat ovat syys–lokakuun vaihteessa.\n– Dohassa on niin kuumaa, ettei kisoja voida käydä aikaisemmin kesällä. Vielä syksylläkin on 40 astetta kentän ulkopuolella, ja stadion viilennetään ilmastoinnilla 26 asteeseen. Kaikki lajit järjestetään liki yöaikaan kuumuuden vuoksi, Lakka kertoo.\nAlkaneelle kaudelle hän tekee kaksi kuntopiikkiä, toinen alkukauteen ja toinen syksyyn. Niiden välissä hän treenaa perusharjoittelua, ja yksi kuntopiikki ajoitetaan kesän Kalevan Kisoihin.\nKalevan kisoissa hän voitti viime kesänä kultaa. Sileä matkakin sujuu, sillä SM-viesteissä hän voitti JKU:lle kultaa 4x100 metrin viestissä ja hopeaa 4x400 metrillä.", "timestamp": "2019-06-26T15:10:39Z", "url": "https://www.ksml.fi/sjl/Elmo-Lakka-on-yhdist%C3%A4nyt-opinnot-sujuvasti-huippu-urheilijan-arkeen/1323196"}