{"text": "EU sopi laittomien siirtolaisten karkottamismääräyksistä - Ulkomaat - Ilta-Sanomat\nEU sopi laittomien siirtolaisten karkottamismääräyksistä\nJulkaistu: 5.6.2008 18:36\nEU-maat sopivat torstaina laittomien siirtolaisten pidätystä ja karkottamista koskevista uusista määräyksistä. Niistä päätettiin EU:n sisäministerien kokouksessa Luxembourgissa.\nJäsenmaiden on uusien määräysten mukaan joko myönnettävä laittomille maahantulijoille oleskelulupa tai palautettava heidät lähtömaahan.\nMikäli laittomat tulijat eivät suostu lähtemään, heidät voidaan poistaa maasta pakkokeinoin ja he voivat saada tulokiellon viideksi vuodeksi. Pakkokarkotettavat voidaan pitää pidätettyinä puoli vuotta ja poikkeustapauksissa jopa puolitoista vuotta.\nMääräykset koskevat ennen muuta ihmisiä, jotka ovat viipyneet vierailumaassa pitempään kuin heidän viisuminsa edellyttää, mutta ei niinkään Afrikasta meren yli Eurooppaan saapuvia laittomia muuttajia.\nEuroopan maissa on arvioiden mukaan ehkä 12 miljoonaa ihmistä, jotka ovat jääneet maahan viisumiensa umpeuduttua. Tällaisia tulijoita on paljon muun muassa Filippiineiltä, Kiinasta, Ukrainasta ja Latinalaisen Amerikan maista.\nSopimus tulee EU-parlamentin käsittelyyn kesäkuun puolivälissä.", "timestamp": "2017-09-24T21:28:33Z", "url": "http://www.is.fi/ulkomaat/art-2000000293780.html"}