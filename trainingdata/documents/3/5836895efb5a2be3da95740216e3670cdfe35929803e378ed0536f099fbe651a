{"text": "Polkan tahtiin: Nyt leikitään pallopiilotusta!\nNo niin koirat, nyt ylös ja leikkimään!\nSinä kanssa, mäyräkoiraseni (huomaa Polkan ilme taustalla...)\nLaitan pallon tänne koirapedin alle ja te etsitte.\nNyt tarkkana, piilotan sen tänne!\nMarraskuu on vallannut meidän talon. Päivä ei valkene melkein ollenkaan ja koiria saa vetää lenkillä perässä. Niistä on tullut ihan kamalia hienopieruja, molemmat vihaavat pimeää, märkää ja koleaa keliä. Ei mitään väliä, vaikka on miten takki niskassa.\nLähinnä ne viettävätkin päivänsä torkkuen. Ulkoilevat sen mitä pakotetaan, syövät ja nukkuvat taas. Ja kerjäävät illalla puruluut. Menevät taas nukkumaan.\nOnneksi olen saanut viime aikoina apuja näiden laiskimusten aktivointiin. Koiramies Vinski rientää aamupuuhiensa jälkeen koirien lelukopalle ja menee leikittämään juuri mukavasti nukkumaan lösähtäneitä koiria. Maissi näyttää kauhistuneelta ja Polkka happamalta, mutta lopulta ne lähtevät aina leikkiin mukaan. Eikä oikeastaan ole vaihtoehtoja, koska lapsi on oppinut läpyttämään koiraa takapuolelle ja sanomaan hop hop. Esimerkiksi silloin, kun ulkoilemaan vastahakoinen koira jumittaa ulko-ovella.\nJäin oikein miettimään, että komennanko koiria tuolla tavalla? Täytyy ehkä alkaa olla vähän tarkkana siitä, miten koiria käskyttää, jos kerran joku pieni koiramies kopioi tekniikkansa suoraan minulta...\nLähettänyt Riik klo 0.05", "timestamp": "2018-08-18T22:27:55Z", "url": "http://polkkarhode.blogspot.com/2014/11/nyt-leikitaan-pallopiilotusta.html"}