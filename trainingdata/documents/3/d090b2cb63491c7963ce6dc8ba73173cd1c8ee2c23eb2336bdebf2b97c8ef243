{"text": "Seppo Turunen kehittää Yleisen työttömyyskassan digipalveluja: \"Tällä hetkellä valtaosa jäsenistämme tekee hakemuksensa sähköisesti\" | Talouselämä\nUusi työ: YTK:n kehitysjohtaja Vanha työ: Ict-järjestelmistä vastaava johtaja Pohjantähdessä\nSeppo Turunen aloitti huhtikuun lopussa Yleisen työttömyyskassan YTK:n kehitysjohtajana. Hänen tehtävänsä on varmistaa ict-ympäristön toimivuus ja vetää YTK:n digitaalisten palvelujen kehittämistä. Hän on aiemmin työskennellyt 28 vuotta Pohjantähti Keskinäinen Vakuutusyhtiössä.\nMitä tavoitteita sinulla on työssäsi?\"Haluan kehittää työttömyyskassan digitaalisia palveluja jäsenistön ja YTK:n organisaation toiveiden mukaan. Haluan, että järjestelmien pitkä elinkaari ja niiden kehittämisen mahdollisuudet varmistetaan, jotta voimme tarjota jäsenillemme nykyaikaisia palveluja. Tällä hetkellä valtaosa jäsenistämme tekee hakemuksensa sähköisesti.\"\nMillainen on onnistunut digipalvelu?\"Se on käytettävissä silloin, kun tarvitaan, ajasta ja paikasta riippumatta. Se on riittävän ohjaava ja yksinkertainen. Ihannetapauksessa palvelu on osa verkostoa, ja siihen tulee tietoja automaattisesti verkoston muilta toimijoilta. Meillä se tarkoittaa vaikka sitä, että verottajalta tarvittavat tiedot saadaan palveluun automaattisesti.\"\nMitä digitaalisuus vaikuttaa työttömyyskassan toimintaan?\"Automatisoimme prosesseja ja hyödynnämme teknologian kehitystä, esimerkiksi robotiikkaa. Haluamme, että digipalvelumme ovat ymmärrettäviä ja luotettavia. Työttömyyskassan palveluja käytetään tilanteessa, jossa ihmisille on äärimmäisen tärkeää, että palvelu toimii ja luvut ja laskelmat täsmäävät.\"\nMillainen johtaja olet?\"Organisaation osaaminen on minulle tärkeää. Olen oikeudenmukainen ja annan vastuuta. Olen valmentava johtaja, mutta edellytän, että ihmiset toimivat myös epämukavuusalueellaan.\"\nMitä harrastat?\"Olen intohimoinen kalastaja. Luonnossa olo vetoaa minuun. Kalastamiseen kuluu paljon aikaa, joten harrastus antaa mahdollisuuden pohdiskella asioita. Saalis ei ole minulle niin tärkeää, mutta onhan se huippuhetki, jos saa hyvän kuhasaaliin – siitä saa ruokakalat itselle ja läheisille.\"\nSeppo Turunen, 54 Ura: Eri tehtävissä Pohjantähti Keskinäinen Vakuutusyhtiössä vuodesta 1990 Koulutus: eMBA Turun kauppakorkeakoulusta Perhe: Vaimo ja kaksi aikuista lasta Harrastukset: Salibandy, kaukalopallo, kulttuuri, kalastus", "timestamp": "2018-05-21T15:07:43Z", "url": "https://www.talouselama.fi/uutiset/seppo-turunen-kehittaa-yleisen-tyottomyyskassan-digipalveluja-talla-hetkella-valtaosa-jasenistamme-tekee-hakemuksensa-sahkoisesti/46952e8c-0caf-3826-815d-5b57283b9dd4"}