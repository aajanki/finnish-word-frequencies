{"text": "Syyttäjä: Rautaruukin varkauksien takana rikollisryhmä - Rikos - Uutiset - MTV.fi\nSyyttäjä: Rautaruukin varkauksien takana rikollisryhmä\nJulkaistu 24.06.2013 13:08\nRautaruukin Raahen-tehtaan seosainevarkauksista syytettyjä saatetaan Ylivieska-Raahen käräjäoikeuteen Raahessa 24. kesäkuuta 2013.\nSyyttäjän mukaan Rautaruukin seosainevarkauden taustalla on romanialainen järjestäytynyt ryhmä. Asiaa käsitellään parhaillaan Ylivieska-Raahen käräjäoikeudessa. Rautaruukin Raahen-tehtaalta varastettiin viime syksynä ja keväänä yhteensä 45 tonnia teräksen valmistukseen käytettävää seosainetta. Sen arvo on satojatuhansia euroja. Jutussa on 13 syytettyä, mutta syyttäjän mukaan varkauksiin osallistui myös tuntemattomia henkilöitä. Mainos (uutinen jatkuu alla)\nSyyttäjän mukaan molemmat varkaudet organisoitiin Romaniassa. Ennen varkauksia tehdasalueella tehtiin tiedusteluja, ja tehtaalta aineet kuljetettiin lähistön maastokätkölle. Anastuksessa käytettiin tehtaan alueella olleita lukitsemattomia ajoneuvoja. Loka-marraskuussa varastettu aine ehdittiin kuljettaa Romaniaan, mutta huhtikuussa kuljetusmatka päättyi poliisin kiinniottoon. Osa aineesta löydettiin maastokätköltä. (MTV3–STT)", "timestamp": "2017-03-25T13:53:46Z", "url": "http://m.mtv.fi/uutiset/rikos/artikkeli/syyttaja-rautaruukin-varkauksien-takana-rikollisryhma/2055230"}