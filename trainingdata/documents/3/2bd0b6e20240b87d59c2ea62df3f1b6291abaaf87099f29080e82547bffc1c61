{"text": "Pikku Kepponen: Synttäreitä ja sairastelua\nMeillä piti olla tänään kevätjuhlat, mutta esikoiselle nousi kuume torstain ja perjantain välisenä yönä. Esikoista itseään ei kevätjuhlan väliin jääminen haitannut, mutta se kirpaisi kovasti, kun hän ei päässyt pikkuveljen HopLop-synttäreille. Minä olin jo odottanut, että kesä ja kesäkuu alkaisi suvivirrellä, en tosin niin paljon, että olisin mennyt kevätjuhliin ilman poikaa ;)\nEsikoisen kuume nousi keskiyöllä ja pitkästä aikaa meillä oli lapsi, joka ei nukkunut yöllä. Minua se ei haitannut, koska minulla meni töiden kanssa yli aamukahden ja kun vihdoin pääsin nukkumaan, poikakin nukahti. Odotettavissa on vielä töitä sunnuntai-iltana. Muut kehuvat, että onpa ollut hienot säät, minä en tiedä niistä mitään muuta, kuin että töiden teko sujuu pienen hien siivittämänä. Toivottavasti hyvät säät jatkuvat huomenna ja minäkin pääsen nauttimaan niistä.\nPerjantaina vietimme vihdoin keskimmäisen 6v kaverisynttärit. Täytyy antaa tunnustusta keskimmäiselle, joka odotti kaverisynttäreitään hillitysti melkein kokonaisen kuukauden. Kyllä onkin ollut kiireinen toukokuu! Suurin syy juhlien lykkääntymiseen on ollut miehen työmatkat. Tarkoituksena oli pitää juhlat kotona, mutta äkillinen katkos siivouspalvelussamme kaiken muun päälle, pakotti siirtämään juhlat kotoa pois. Keskimmäistä ei harmittanut lainkaan, että hän sai HopLop-synttärit.\nPerjantaina keskimmäinen oli kuin tulisilla hiilillä \"äiti, onko kello jo kuusi?\" kysymys kaikui muutaman minuutin välein. Kun vihdoin lähdimme kohti HopLopia, poika juoksi muutaman kierroksen taloyhtiön ympäri ja pomppi kaikki mahdolliset ja mahdottomat hypyt. \"Äiti mä olen niin innoissani!\" \"Äiti, nyt mua jännittää!\" Vaikka innostus usein purkautuu hölmöilynä, en silti voi olla ihastelematta sitä, kuinka lapset innostuvat asioista niin paljon, että voi olla jopa fyysisesti vaikea istua. Kun elämä vaan on niin ihanaa. On pakko juosta ja hyppiä. Ja silmät todellakin loistavat.\nJuhlat sujuivat mukavasti. Pojat olivat juosseet, kiivenneet, pelanneet fudista ja sählyä ja ajaneet polkuautoilla niin että jokaisella oli hiukset märät. Hikisimmällä paitakin oli märkä :) Kaikki jäätelö meni ja kivaa oli! HopLop juhlat ovat kyllä aikuiselle helpot. Suurimmaksi vaivaksi jää jäätelön annostelu kuppeihin.\nNyt on käynnissä siivousilta. Pojille se ottaa erityisen koville. Jos saman energian, joka on kulutettu siivoamisesta tappeluun (kuka laittaa minkäkin tavaran ja mihin), käyttäisi siihen siivoamiseen, niin valmista olisi tullut aikaa sitten. Karkkipäivän menettämisellä uhkaaminen toistaiseksi toimii ;)\nAlla parit räpsyt synttärisankarista:\nLähettänyt Rva Kepponen klo 19.19\nTunnisteet: juhlat, lapsikohteet, poikien touhuja\nRoz 1. kesäkuuta 2013 klo 20.35\nLasten riemulla ei ole mitään rajaa. Siinä tulee itsellekin hyvä mieli, kun sitä seuraa =).\nMarja Valajärvi 1. kesäkuuta 2013 klo 20.53\nLapset saivat onneksi viilennystä jäätelöstä, jos aikuisetkin juoksisivat jokapaikkaa niinkuin lapset niin ei tarvitsisi pelätä liikakiloja :)\nMeillä oli synttärit tammikuussa ja tytär pitää kaverisynttärit kesäkuussa uimalassa.\nRva Kepponen 1. kesäkuuta 2013 klo 21.30\nKyllä pysyisi kilot kurissa, kun olisi paljon liikkeellä ja sen lisäksi vielä ajoittain toteaisi, että mäpäs en syökään ateriaa vaan menen sen sijasta ulos juoksemaan ja otan palatessani lasin maitoa, kun en enää jaksa syödä.\nTeillä on ollut sitkeä synttärisankari kun on jaksanut odottaa juhliaan melkein puolivuotta :)\nzirk 1. kesäkuuta 2013 klo 23.33\nHop lopin helppous olis parhautta. Ihanan innostunut pikkumies. :)\nToivottavasti pikkutoipilas paranee pian!\nSiivouspäivän paradoksi on ikuinen. :D\nMeidän esikoinen odottaa synttärijuhliaan myös, ja vähän turhan innokkaasti. Kello on 23.32 ja poika hölisee tuossa mun vieressä: mä saan kakkua eka ja Veikko saa sitä viimeisenä. :D\n-Jassu- 2. kesäkuuta 2013 klo 9.56\nIhanan innostunut sankari! Onnea vaan näin jälkikäteen!\nMeilläkin turvauduttiin nyt Huimala synttäreihin, kun tytön synttärit osuivat työmatkani kanssa samaan. Armahdin miestä järjestämästä kotona prinsessasynttäreitä kymmenelle tyttöselle... Hyvin oli mennyt, onneksi kaikilla vierailla oli omat vanhemmat mukana.\nRva Kepponen 2. kesäkuuta 2013 klo 9.58\nHopLop on kyllä niin helppo paikka synttäreiden järjestämiseen. Lasku on minusta vaan aikamoinen :(\nOlen yrittänyt suitsea synttäreiden vierasmääriä, synttäriteemoja, -paikkoja ja -osallistujalahjoja, että homma ei räjähtäisi käsiin. Poikien toivelistalla on nimittäin pomppulinna, ilmapalloeläintentekijä ja taikuri :)\nHih, tuota teidän esikoista :)\nRva Kepponen 2. kesäkuuta 2013 klo 10.03\nMeillä mies joutui vahtimaan koko poikajoukon yksikseen, kun esikoisemme oli sairaana eikä halunnut olla koko aikaa yksin kotona. Kävin potkaisemassa juhlat käyntiin ja sitten hakemassa omat kotiin. Mutta eipä noita poikia tarvinnut vahtia siellä lainkaan. Noudattivat sääntöjä hyvin ja pysyivät jatkuvasti liikkeellä.\nNonna 5. kesäkuuta 2013 klo 20.31\nUlkoistetut synttärit ovat parhaat synttärit :)) Meillä juhlitaan huomenna Huimalassa\nRva Kepponen 5. kesäkuuta 2013 klo 23.25\nMukavia Huimala-synttäreitä!", "timestamp": "2018-01-22T19:58:06Z", "url": "http://pikkukepponen.blogspot.com/2013/06/synttareita-ja-sairastelua.html"}