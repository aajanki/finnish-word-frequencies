{"text": "Lääkäreitä houkuteltava töihin auto- ja tonttieduilla - MTVuutiset.fi\nJulkaistu 20.02.2009 06:12 (Päivitetty 22.02.2009 16:55 )\nSosiaali- ja terveysministeriön ylilääkärin Timo Aronkydön mukaan lääkäripula tulee pahenemaan elleivät kunnat ole valmiita ideoimaan uusia keinoja työvoiman sitouttamiseksi ja motivoimiseksi.\nAronkydön mukaan lääkärit eivät tule terveyskeskuksiin ellei taloudellisia ja uraan liittyviä kannustimia oteta laajasti käyttöön.\nAronkydön mukaan hoidon laadun ja potilaiden palvelun näkökulmasta on huolestuttavaa, että kunnat käyttävät mielummin lyhytaikaista työvoimaa kuin satsaavat kannustimien avulla pitkäaikaiseen, motivoituneeseen ja sitoutuneeseen henkilöstöön.\nKannustaminen tuottaisi Aronkydön näkemyksessä pitkiä hoitosuhteita ja karsisi sitä kautta huomaamattaan kustannuksia. Keikkatyöläiset kun hakevat usein tukea erikoislääkäreiltä ja siirtävät työtään erikoissairaanhoitoon, jolloin kuntien kustannukset kasvavat.\nSosiaali- ja terveysministeriössä ihmetelläänkin mikseivät kunnat käytä kannustimia pitkäaikaisen lääkärityövoiman houkuttelemiseksi. Potilaille ollaan valmiita tarjoamaan satunnaisia hoitosuhteita mielummin kuin sitoutetaan lääkärit työskentelemään yhdessä kunnassa, samojen potilaiden kanssa vuosiksi.\n- Olen ehdottanut joskus, että mökkitontti annettaisiin lääkärille, joka tulee viideksi vuodeksi töihin. Eli tehtäisiin kauppaa ihan niin kuin henkilöstövuokrausyritykset tekevät kauppaa. Eli pyöritettäisiin näitä terveyskeskuksia enemmän niin kuin yrityksiä, niin silloin se voisi onnistua, arvioi Aronkytö.\nAronkytö kertoo, että hän on jo neuvonut lääkäripulasta kärsiviä kuntia tarjoamaan autoja tai muuta kannustusta.\n- Jos henkilöstövuokrausyritys ostaa työntekijälle auton, niin miksei kunta voi ostaa tälle työntekijälle leasing-autoa. Se tulisi paljon halvemmaksi kuin se vuokrata se henkilölääkäri sieltä vuokrausyrityksestä. Siihen kunnanjohtaja sanoi minulle, että ei siihen ole totuttu meillä. Hän sanoi, että ainoa ihminen, joka tässä kunnassa saa työsuhdeauton on kunnanjohtaja. Totesin sitten siihen, että täytyy ajatella uudella tavalla eli ehkä tämä kunnanjohtaja sitten rupesi ajattelemaan uudella tavalla asioita.\nAuton, omakotitalon tai kesämökin lisäksi ministeriön ylilääkäri neuvoo kuntia tarjoamaan työtä puolisolle sekä hyvää koulutusta ja harrastusmahdollisuuksia lapsille. Taloudellisten kannusteiden lisäksi lääkäreitä pitäisi kannustaa kouluttamalla.", "timestamp": "2018-12-18T17:47:59Z", "url": "https://www.mtvuutiset.fi/artikkeli/laakareita-houkuteltava-toihin-auto-ja-tonttieduilla/1872604"}