{"text": "Korkean paikan sumpit\n15.6.2015 01:04 Jätä kommentti\tOlen juonut lukemattoman määrän kahvia erilaisissa kahviloissa ympäri maailmaa. Kodikkaissa, trendikkäissä, suloisissa, meluisissa, pienissä, romanttisissa, tyylikkäissä, kiireisissä, värikkäissä, kuuluisissa, rennoissa, perinteikkäissä, laadukkaissa…\nJokainen kahvihetki on ollut omanlaisensa ja eri kahviloissa aina oma viehätyksensä. Yksi ehdottomista kestosuosikeistani on kuitenkin ”kotikahvilani” Aurora Sky Station Nuolja vuorella, joka näkyy keittiömme ikkunasta. Kahvilassa tarjoillaan maukasta pannukahvia ja vastaleivottuja herkkuja. Mutta ehdottomasti parasta paikassa on sen sijainti ja näkymät. Kahvila sijaitsee 900 metrin korkeudessa ja täältä avautuvat mahtavat näkymät niin Abiskon kansallispuistoon kuin Torniojärvellekin.\nTänään aurinkoinen sää houkutteli Aurora Sky Stationin kahvilaan runsainmitoin kahvittelijoita.\nTuolihissi vie Aurora Sky Stationille.\nHissimatka taittuu vajaassa 20 minuutissa. Tänään seuraksemme lähti myös Lumi koiramme.\nAurora Sky Station sijaitsee 900 metrin korkeudessa.\nKahvilan ikkunoista avautuu upeat maisemat Torniojärvelle…\n…ja terassilta Abiskoa ympäröiville vuorille.\n26.10.2014 19:34 Jätä kommentti\tSuomalaisena revontulet eivät koskaan ole ollut minulle maaginen tai niin eksoottinen juttu kuin esimerkiksi monelle etelämpää saapuvalle. Tämä ei kuitenkaan tarkoita sitä, ettenkö yhtälailla niitä ihastele kuin tänne saapuvat japanilaiset, espanjalaiset tai englantilaiset turistitkin. Ja kyllä, upeimmat revontulet olen kokenut täällä Abiskon ja naapurikylä Björklidenin alueilla. Toistuvasti. Menneellä viikolla viitenä iltana viikosta.\nTaivaallisia tulia Abiskossa. Kuva: Chad Blakley\nAbisko on täydellinen paikka revontulista kiinnostuneille. Enkä näytä olevani yksin tämän mielipiteen kanssa. Abisko, revontulien mekaksikin tituleerattu, on maailmanlaajuisesti mediassa nostettu esiin yhtenä parhaista paikoista bongata näitä taivaallisia tulia. Vuosi 2015 on nimetty YK:n valovuodeksi (UN Year of Light) ja viime viikolla Lonely Planet listasi tulevaa vuotta silmällä pitäen maailman parhaat paikat valoilmiöiden kokemiseen. Ja mikäs paikka se siellä listan kärjessä on muu kuin kotikyläni Abisko!\nTsekkaa Lonely Planetin lista tästä.\nAbisko on hyvin pieni kylä subarktisella aluella, Ruotsin Lapissa. Abisko sijaitsee 68º leveysasteella ja napapiiriltä tänne on matkaa noin 200 km, linnuntietä. Lähimpään kaupunkiin Kiirunaa on matkaa 90 km, naapurikylään Björklideniin 10 km ja Norjan rajalle 40 km.\nAbiskon ihanteellinen sijainti suhteessa Norjan rannikkoon ja Atlanttiin, sekä siinä välissä olevat vuoristot tekevät Abiskosta Ruotsin vähäsateisimman paikan. Käsite ”det blåa hålet i Abisko” on täällä yleisessä käytössä. Käsite viittaa siihen, että saamme hyvin usein nauttia sinitaivaasta ja tähtikirkkaista öistä. Kun kaupunkien keinovalot ja ”valosaastekin” ovat kaukana on Abisko täydellinen paikka revontulien metsästykseen.\nAbisko revontulien alla. Kuva: Chad Blakley\nMeitä ympärivuotisia asukkaita täällä Abiskossa on noin 160. Muutaman isomman firman lisäksi täällä on yksityisiä yrityksiä vajaat 20, ja näistä runsaat puolet saavat tulonsa osittain tai kokonaan revontulista sekä ilmiön mukanaan tuomista turisteista. Kansainvälisyys näkyy turistien lisäksi myös meidän asukkaiden eri taustoissa. Ruotsalaisten lisäksi on täällä ”edustettuina” mm. Suomi, Norja, Saksa, Belgia, Latvia, USA, Seychellit, Kanada ja Ranska.\nYksi meistä ”uusabiskolaisista”, jotka ovat löytäneet kotinsa ja toimeentulonsa täältä, on naapurimme Chad Blakley. Chad on amerikkalainen valokuvaaja, jonka yritys Lights Over Lapland on revontuliturismin uranuurtajia ja nostanut Abiskon maailmanmaineeseen. Chad on kotoisin Springfieldistä, Missourista, ja hän muutti Ruotsiin klisheisesti rakkauden perässä. Chad ja hänen vaimonsa Linnea eivät olleet koskaan aikaisemmin käyneet Abiskossa ennen kuin päätyivät tänne sattuman kautta kesätöihin vuonna 2008.\nLinnea ja Chad Blakley bloggaajan kera.\nMutta kun Chad seuraavana talvena näki ensimmäisen kerran elämässään revontulet, tiesi hän siitä hetkestä missionsa: valokuvata ja opettaa ihmisiä kuvaamaan näitä taivaallisia valoiliöitä. Jo heti ensimmäisen kurssinsa jälkeen Chad sai vastata median kyselyihin ympäri maailmaa ja mm. National Geographic, BBC, Fox News ja CNN ovat nostaneet kotikylämme uutisotsikkoihinsa.\nTähän päivään mennessä Chad ja Linnea tiimeineen ovat opettaneet yli 8000 asiakasta valokuvaamaan revontulia ja valistaneet heitä tieteestä revontulien takana.\nEhkäpä ehdin itsekin vielä jonain päivänä Chadin kurssille….\nRevontulet näkyvät Abiskon arjessa.", "timestamp": "2017-05-01T04:08:37Z", "url": "http://matkallaruotsissa.fi/huippujuttuja/"}