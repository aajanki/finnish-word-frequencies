{"text": "Tarjolla humalainen historiantunti - Päivän lehti 13.1.2017 - Helsingin Sanomat\nPäivän lehti 13.1.2017 | Komediasarja\nTarjolla humalainen historiantunti\nBrittisarjassa koomikot ottavat kuppia ja lörpöttelevät sitten historian tapahtumista.\nDrunk History -sarjan avausjaksossa kuullaan tarinaa muun muassa kuningatar Victoriasta (Rebecca Front). (KUVA: Viacom International)\nYle Areenan Drunk History (2015–2016) ei voisi olla kauempana tipattoman tammikuun hengestä. Brittisarjassa koomikot juovat itsensä humalaan ja istahtavat kertomaan omin sanoin jostain historian tapahtumasta.\nSamalla ryhmä näyttelijöitä näyttelee kertomuksen juuri sellaisena kuin se tulee ulos, huulisynkkausta myöten. He ovat sentään selvin päin.\nSaattaa kuulostaa älyttömältä, mutta oikeastaan kyse on vain seuraavasta askeleesta räväkän tv-viihteen polulla. Onhan kännisiä ihmisiä nähty televisiossa jo vuosien ajan riitelemässä, rakastamassa ja riehumassa. Miksei siis valjastaa samat promillet valistukseen?\nDrunk Historyn joka jaksossa kuullaan pari kolme tarinaa. Brittien tapauksessa useimmat humalaisista oppitunneista käsittelevät kuninkaallisia, mutta osansa saavat myös esimerkiksi Lontoon palo, Titanic ja Winston Churchillhttps://www.hs.fi/haku/?query=winston+churchill. Opettajan pätevyyttä ei mitata tutkintojen ja tiedon vaan törpöttelyn ja lörpöttelyn määrällä: kuin vakuudeksi katsojaa valistetaan aina nautituista alkoholiannoksista.\nKertojina on britti-tv:stä tuttuja nuoremman polven stand up -koomikoita ja komedianäyttelijöitä, kuten Rob Becketthttps://www.hs.fi/haku/?query=rob+beckett, Kerry Howardhttps://www.hs.fi/haku/?query=kerry+howard, James Acaster https://www.hs.fi/haku/?query=james+acaster ja Tom Rosenthalhttps://www.hs.fi/haku/?query=tom+rosenthal.\nOhjelman juontoäänenä kuullaan epäkorrektista huumoristaan tunnettua koomikkoa Jimmy Carriahttps://www.hs.fi/haku/?query=jimmy+carria. Kuten arvata saattaa, useimmat tarinoista sukeltavat hyvin nopeasti hyvän maun tuolle puolen.\nDrunk History perustuu amerikkalaisen Funny or Dien netti­sketseihin ja myöhempään Comedy Centralin Drunk History -sarjaan. Yhdysvalloissa sarjaa on tehty jo nelisen kautta. Brittiversion ohella sarja on saanut omat tulkintansa myös Unkarissa ja Meksikossa, jossa aiheita poimitaan koko Latinalaisen Amerikan kulttuurihistoriasta.\nOhjelmalla on siis selvästi kaikupohjaa alueilla, joilla on tapahtumarikas menneisyys. Olisikin kiinnostavaa nähdä, miten satavuotias Suomi kestäisi oman historiansa retostelun. Siinä, missä briteillä on pitkät perinteet monarkian pilkkaamisessa, ja Yhdysvaltain historia on globaalin populaarikulttuurin käyttökamaa, tuppaa Suomen historian muistelu olemaan huomattavasti vakavahenkisempää, etenkin humalassa.\nBrittisarjasta on Areenassa katseltavissa kaksi kautta. Vaikka sarjan huumori on paikoin hyvin kulttuurisidonnaista, on peruskoulunsa käyneen suomalaisenkin helppo seurata länsimaisesta historiasta tuttuja tapahtumia.\nDrunk History on silti hauskempi ideana kuin toteutukseltaan. Vitsi ei jaksa naurattaa paria jaksoa pidempään.\nDrunk History Areenassa (areena.yle.fi).", "timestamp": "2017-10-21T22:31:59Z", "url": "https://www.hs.fi/paivanlehti/13012017/art-2000005042509.html"}