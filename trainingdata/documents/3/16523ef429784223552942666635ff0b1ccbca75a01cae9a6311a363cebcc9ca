{"text": "Rinkkaputki - Lapin museoseikkailu: Saamelaismuseo Siida ja Inarijärven risteily\nJulkaistu 18.8.2019 18.8.2019 kirjoittanut rinkkaputkiblog\nKirjoittanut Kaija Ryytty\nVierailimme Rovaniemellä Arktikumin tiedekeskuksessa sekä Kulttuuritalo Korundissa. Kittilässä oli vuorossa Reidar Särestöniemen kotimuseo ja Sodankylässä tutustuimme Alariesto Galleriaan. Matka jatkui Sodankylästä Tankavaaraan Kultamuseoon ja kokeilimme kullanhuuhdontaa ja -kaivuuta myös itse. Seikkailumme viimeinen kohde oli Siida, saamelaismuseo Inarissa sekä Inarijärven risteily katsomaan tunnettua nähtävyyttä, Ukonkiveä.\nSiidan saamelaismuseo on ainutlaatuinen kokonaisuus, joka esittelee saamelaisten historiaa sekä tapoja ja kulttuuria. Museo käsittää sisätilojen pysyvät sekä vaihtuvan näyttelyn ja ulkomuseon, jossa kävimme muun muassa opettelemassa suopungin heittoa!\nTule mukaan oheisen videon myötä kanssamme Siidaan:\nSiidan kierroksen jälkeen lähdimme Siidan parkkipaikan toiselta reunalta lähtevällä risteilylautalla Inarijärven risteilylle.\nInarijärvi on Suomen toiseksi suurin sekä Lapin suurin järvi, joka levittäytyy lähes merimäisesti silmänkantamattomiin. Keskellä järveä kohoaa selkeästi muista saarista erottuva Ukonkivi, joka on aikanaan ollut saamelaisille pyhä palvontapaikka.\nSaarelle astuessa halusin pyhittää ajatuksen jos toisenkin Ukko-jumalalle\nAikoinaan kun Ukonkivi oli pyhä palvontapaikka, naiset eivät saaneet sinne astua lainkaan ja miehetkin soutivat rantaan kunnioittavasti hiljaisuuden vallitessa, etteivät vain häiritsisi mahtavaa Ukko-jumalaa metelillä. Nykypäivänä risteilyalus vie turisteja Siidan satamasta tutustumaan saareen ja sen kallioille astuvat niin miehet kuin naisetkin.\nIhmisjoukossa saarelle saapuessa koin kuitenkin hyväksi mielessäni pyhittää ajatus jos toinenkin Ukko-jumalalle ja pyytää vähän anteeksi sitä, kun jalallani maihin nousin. Saaren erikoinen muoto selitti, miksi kalliota on pidetty pyhänä.\nUkonkivelle rakennettuja rappusia pitkin oli helppo nousta kallion huipulle katsomaan parhaimmat maisemat. Risteilyllä aikaa saarella on vain 20 minuuttia ja mietimmekin, että olisi hienoa vierailla täällä omin kyydein joskus. Viereisessä saaressa näkyikin melojia rantautuneena.\nInarijärven risteily on hieno kokemus, joka kannattaa suunnitella mukaan päivään Siidassa vierailtaessa. Risteilyt lähtevät Siidan satamasta kesäisin kahdesti päivässä kohti Ukonkiveä, jossa pysähdytään säävarauksella.\nMatkan varrella nähdään myös vanha hautausmaasaari. Patikoimaan aikovat voivat jäädä laivasta pois rannalla, josta lähtee vaellusreitti Pielpajärven erämaakirkolle.\nHautausmaasaari. Kuva: Kaija Ryytty\nTeksti: Kaija Ryytty\nJutun artikkelikuva ja seikkailijoiden ryhmäkuva: Heikki Sulander, muut kuvat Kaija Ryytty. Juttu on julkaistu aiemmin Museokortin sivuilla ja Pohjankettu-blogissa.\nKategoriatLapin museoseikkailu, Lappi, Vieraskynä, Ystävät AvainsanatInari, Kaija Ryytty, Siida\nEdellinen artikkeliEdellinen Lapin museoseikkailu: Sylvia Petronella Antoinette van der Moerin eli tuttavallisemmin Petronellan tarina Lapin kultamailla", "timestamp": "2019-09-21T19:37:44Z", "url": "https://rinkkaputki.com/2019/08/18/lapin-museoseikkailu-saamelaismuseo-siida-ja-inarijarven-risteily/?shared=email&msg=fail"}