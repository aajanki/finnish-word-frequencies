{"text": "Internet musiikinharrastajan apuna | Musatekno\nInternet musiikinharrastajan apuna\nNetti on loputon tiedon lähde myös soittajalle ja laulajalle. Se on myös oivallinen kanava oman musiikin saattamiseen muiden kuultavaksi. Netti mahdollistaa muusikoiden etäyhteistyön, esimerkiksi yhteisen kappaleen työstämisen verkon välityksellä. Verkon kautta voi käyttää erilaisia harjoittelun apuvälineitä.\nYleiskäyttöisiä tiedostojen säilytys- ja jakelupalveluita on useita. Yleensä niistä on tarjolla maksullinen ja ilmainen versio. Maksullisessa säilytystilaa on paljon ja siirtonopeus suuri. Maksuttomassa tilaa on vähemmän ja käyttäjä joutuu katselemaan mainoksia. Usein maksuton versio riittää hyvin tavallisen musiikinharrastajan käyttöön. Kurssilla käsiteltävä esimerkki on 4shared.\nOn myös erityisesti musiikintekijöiden käyttöön suunniteltuja palveluja, joissa musiikin lisääminen ja kuuntelu on tehty helpoksi. Esimerkkinä Soundcloud.\nJoihinkin tietokoneohjelmiin liittyy verkkopalvelu, johon käyttäjät voivat lähettää ohjelmalla tekemiään töitä. Esimerkiksi MuseScore-ohjelmasta voi lähettää nuottitiedoston suoraan MuseScore.com-palveluun. Vastaava palvelu on Sibelius-ohjemalla.\nVideoiden julkaisemiseen käy esimerkiksi YouTube. Pelkän äänitteenkin voi julkaista, mutta se pitää ensin muuntaa videotiedostoksi.\nMonissa palveluissa käyttäjä voi valita, näkyykö julkaisu koko maailmalle vai rajatulle ryhmälle vai onko se täysin yksityinen.\nEdellisistä poikkeava palvelu on Dropbox. Sen ensisijainen käyttötapa on tiedostojen synkronointi saman käyttäjän eri tietokoneiden välillä. Tiettyihin kansioihin tallennetut tiedostot kopioituvat automaattisesti toiseen tietokoneeseen ja verkkopalvelimeen. Dropboxia voi siten käyttää myös tiedostojen jakamiseen muille. Useampi käyttäjä voi päästä käsiksi tietyssä kansiossa oleviin töihin, ja näin voidaan työskennellä esimerkiksi yhteisen sävellyksen parissa.\nJos metronomi on unohtunut muualle, mutta huoneessa on verkkoon liitetty tietokone, voi käynnistää nettimetronomin ja ruveta harjoittelemaan. Myös kuuntelua voi treenata netissä.\nVapaata musiikkia netissä\nInternetissä toimii palveluita, joihin on koottu kaikkien saataville tekijänoikeudesta vapautunutta musiikkia. Mutopia-projektissa on nykyisin noin 1600 teosta tulostuskelpoisina nuotteina ja kuunneltavina MIDI-tiedostoina. Petrucci-musiikkikirjastossa on musiikkia monin verroin enemmän: yli 31 tuhatta teosta, jotka on skannattu vanhoista nuoteista, ja 1400 äänitettä.\nFreesound kerää vapaaehtoisvoimin ääniä kaikkien käyttöön.\nJulkaistu 28.11.2010 kategoriassa Internet, kirjoittanut Matti Sunell.\nMuseScore-nuotinkirjoitusohjelma →", "timestamp": "2019-03-20T09:35:47Z", "url": "http://musatekno.fi/2010/11/28/internet-musiikinharrastajan-apuna/"}