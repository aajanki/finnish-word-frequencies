{"text": "Tuottelias tulisielu | Rondo Classic\nLehtiartikkeli Naissäveltäjiä Tuottelias tulisielu\nTuottelias tulisielu\nSuomalaisia naissäveltäjiä 1: Heidi Sundblad-Halme (1903–1973)\nSundblad-Halme sävelsi laajamittaisia orkesteriteoksia ja orkesterilauluja. Niiden teksteinä Sundblad-Halme suosi muiden muassa L. Onervan, Katri Valan ja Edith Södergranin modernistista runoutta.\nRondo julkaisee vuoden 2020 kestävän artikkelisarjan suomalaisista naissäveltäjistä. Sen aloittaa Heidi Sundblad-Halme (1903–1973), joka säveltäjänä erikoistui koloristisiin orkesteriteoksiin, lauluihin ja kamarimusiikkiin. Lisäksi hän oli kapellimestari, pianisti ja pedagogi. Erityisesti hänet muistetaan vuonna 1938 perustetun Helsingin Naisorkesterin johtajana ja voimahahmona.\nHeidi Sundblad-Halme syntyi Pietarsaaressa vuonna 1903 kanttori Henrik Gabriel Sundbladin ja Anni Wilhelmina o. s. Rönningin perheeseen. Perhe muutti Henrik Sundbladin työn perässä Porvooseen, jossa Anni-äiti menehtyi jo vuonna 1912. Isä ja tytär jäivät pysyvästi kaupunkiin, ja Heidi Sundblad-Halme viettikin merkittävän osan nuoruudestaan Porvoossa.\nKanttorin perheessä kasvaneelle naiselle musiikkiura oli luontevampi valinta kuin monelle hänen kanssasisarelleen, vaikka vanhemmat toivoivat tyttärelleen vakaampaa ammattia. Niinpä Sundblad-Halme hankki nuorena tyttökoulusivistyksen sekä kävi opettajaseminaarin. Leipänsä hän ansaitsi kuitenkin aluksi pianonsoitonopettajana. Lisäksi Sundblad-Halme toimi 1920-luvun alusta alkaen kotikaupunkinsa hyväntekeväisyys- ja hengellisissä tilaisuuksissa pianistina sekä urkurina.\nHelsingin konservatorioon Sundblad-Halmeen tie vei vasta vuonna 1927. Kuusivuotisten opintojensa jälkeen hän jatkoi sävellys- ja orkesterinjohtotuntien ottamista Leo Funtekin ja Väinö Raition johdolla. Kapellimestarin ammattitaitoaan Sundblad-Halme täydensi muun muassa vuonna 1938 Clemens Kraussin tunneilla Berliinissä.\n1\u0002 Kansalliskirjaston Väinö Pesola -arkisto (COLL.433.4), vuoden 1938 toukokuusta alkava päiväkirja. Sitaatti on FT Hanna Isolammin löytö: siitä hänelle lämmin kiitos.\nEdellinen artikkeli01 Tammikuun näköislehti\nSeuraava artikkeliIloa Eurooppaan", "timestamp": "2020-01-19T01:57:19Z", "url": "https://rondolehti.fi/artikkelit/lehtiartikkeli/naissaveltajia/tuottelias-tulisielu/"}