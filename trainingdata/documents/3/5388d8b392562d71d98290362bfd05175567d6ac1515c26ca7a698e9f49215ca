{"text": "Oskar Merikannon musiikki on tunnemuistoissamme\nYlen radio yhden Lauantain toivotut levyt soittaa ensimmäiseksi yleensä ajankohtaisen kappaleen. Viime lauantaina se oli Oi muistatko vielä sen virren, joka liittyi säveltäjä Oskar Merikantoon, koska hänen syntymästään tuli 5. elokuuta kuluneeksi 150 vuotta.\nMerikannon sävelet ovat pysyvästi juurtuneet suomalaisten tunnemuistoihin. Hänen sävelmänsä saavat surun kyyneleet esiin muistotilaisuudessa tai ilon kyyneleet häätilaisuudessa, kun haitari soittaa Kesäillan valssin tahteja. Oi lennä, lennä pääskynen tuo riemu rintaan ihmisten...\nRuoveteläisille Merikanto on erityisen rakas, sillä hän vietti perheineen kesiä Väärinmajan maisemissa ja myöhemmin Kantolassa Ahveslahden rannalla. Siellä hän tarinan mukaan loi monet kansanlauluiksi kohonneet kappaleet. Jos haluat tehdä vaikutuksen rakastettuusi niillä, laula hänelle Kullanmurunen ja sitten myöhemmin lapsosellenne Pai pai paitaressu!\nOskar Merikanto oli paitsi muusikko ja säveltäjä, myös erittäin etevä pedagogi. Sattuvasti Ruoveden ja viiden sen naapurikunnan alueella musiikin ja tanssin perusopetusta antavan oppilaitoksen nimeksi on valittu Merikanto-opisto.\nKäy eespäin väki voimakas on yhä suosittu. Sitä demarit laulavat puoluekokouksensa aluksi. Muitakin kuoroteoksia löytyy, mutta Merikanto miellettäneen parhaiten yksilaulujen säveltäjäksi. Niitä riittää edelleen nykypäivän laulajiksi ja pianisteille opiskeleville.\nItkevää huilua kuunneltiin kynttilän valossa viiniä maistellen nelisenkymmentä vuotta sitten. Evakot ja heidän jälkeläisensä liikuttuivat Usko Viitasen laulaessa Oot Laatokka Karjalan povi, joka kuohuvi tuskissaan. Upeina esityksinä uusien laulaja- ja pianistipolvien tulkitsemina saamme edelleen nauttia Merikannon J.H.Erkon teksteihin säveltämistä Merellä ja Miksi laulan yksinlauluista.\nVäittäisin, että useille sadoille ellei tuhansille hääpareille on häävieraiden joukosta löytynyt duo, joka on ihanasti laulanut urkujen säestyksellä Merikannon Aleksis Kiven runoon säveltämän Onnelliset.\nJulkaistu 08.08.2018 09:27", "timestamp": "2018-11-19T10:24:59Z", "url": "http://www.ruovesi-lehti.fi/kolumnit-kaikki/1528-oskar-merikannon-musiikki-on-tunnemuistoissamme"}