{"text": "Anviasta tuli Viria – lähivuosien tavoitteena listautuminen pörssiin | Yle Uutiset | yle.fi\nAnviasta tuli Viria – lähivuosien tavoitteena listautuminen pörssiin\nViriaksi nimensä muuttanut Anvia-konserni haluaa kasvaa tiedonhallinnan alalla.\n13.12.2016 klo 12.45päivitetty 13.12.2016 klo 14.40\nViria haluaa keskittyä turvallisuus- ja verkkoratkaisujen kehittämiseen sekä tiedonhallintaan. Mirva Korpela / Yle\nAnvia-konserni on ottanut käyttöön nimen Viria. Nimenmuutoksella halutaan muun muassa selkeyttää erottumista Elisalle myydyistä yhtiöistä.\nKonsernin emoyhtiön virallinen toiminimi on kuitenkin edelleen Anvia Oyj. Sen muuttamisesta Viria Oyj:ksi päätetään ylimääräisessä yhtiökokouksessa 19. tammikuuta 2017. Myös Anvia Securi Oy:n toiminimi tullaan muuttamaan Viria Securi Oy:ksi.\nTiedonhallinnasta liiketoimintaa\nViria aikoo keskittyä nyt turvallisuus- ja verkkoratkaisujen kehittämiseen sekä tiedonhallintaan. Samalla se tekee pesäeroa vanhaan teleliiketoimintaan.\nViria-konsernin liiketoiminnoista suurimpia ovat Suomessa turvaratkaisuja tuottava Securi ja asennusyhtiö Viria Link sekä Ruotsissa tv-palveluita toimittava Sappa.\nKonsernijohtaja Mika Vihervuoren mukaan tavoitteena on kasvattaa näiden rinnalle neljänneksi tukijalaksi tiedonhallintaan ja analytiikkaan keskittyvää liiketoimintaa.\n– Yrityksissä syntyy valtava määrä tietoa, jota voitaisiin hyödyntää liiketoiminnassa nykyistä selvästi paremmin. Näemme isoja mahdollisuuksia tiedon jalostamisessa ja analysoinnissa yritysten hyödyksi, ja tätä haluamme lähteä kehittämään, Mika Vihervuori sanoo.\nVihervuoren mukaan tieto ja tiedonhallinta liittyvät tiiviisti sekä turvateknologiaan että tietoverkkoihin ja siksi se sopii hyvin Virian muuhun toimintaan.\nPörssiin 3-5 vuodessa\nViria-Konserni tavoittelee liikevaihdon kasvattamista 120 miljoonaan euroon vuonna 2020. Reilun 40 miljoonan euron kasvusta noin neljäsosan odotetaan olevan orgaanista ja kolme neljäsosaa tulisi yritysostoista. Liiketoimintaa lähdetään laajentamaan yhtiöllä olevan sijoitusvarallisuuden pohjalta.\n– Myös omistajien toivomus on, että yhtiö harjoittaa aktiivista liiketoimintaa eikä ole pelkästään pääomasijoittaja. Haluamme nostaa yhtiön arvoa kehittämällä sekä nykyistä liiketoimintaa että luomalla uutta. Samanaikaisesti on ensiarvoisen tärkeää parantaa konsernin kannattavuutta, sanoo hallituksen puheenjohtaja Aappo Kontu.\nStrategiastaan tänään tiistaina tiedottanut Viria-konserni tavoittelee listautumista pörssiin seuraavien 3-5 vuoden aikana.\n– Tämä edellyttää pitkäjänteistä ja tavoitteellista työtä, mutta tällä aikavälillä tavoite on mielestämme realistinen, Kontu toteaa.\nYhtenä kehittämisen keinona on oman kehitysyksikön perustaminen Vaasaan. Viria Idea -yksikkö aloittaa toimintansa mahdollisimman pian, joka tapauksessa ensi vuoden aikana.\ntieto- ja viestintätekniikkaAnviayrittäjyysToiminimetPörssiin listautuminenEtelä-PohjanmaaPohjanmaa", "timestamp": "2019-11-19T13:25:02Z", "url": "https://yle.fi/uutiset/3-9349265"}