{"text": "Yrittäjän polku tehdään helpoksi - Content House Newspool\n20192, yrityspalvelut2\n09/09/2019\t| by\tContent House |\nAntti Huttusen, Inka Palmu-Lempiäisen, Satu De Weertin, Annu Huotarin ja Raija Pohjolaisen Food in the Woods -metsäravintola tarjoaa ruokailuelämyksiä Nuuksiossa.\nVihdin kunnan otollisesta sijainnista elinkeinoelämälle kertoo paljon se, että kunnassa on noin 2500 yritystä, vaikka sen kylissä ja taajamissa asuu vain noin 30 000 ihmistä.\nTeksti ja kuva Vihdin kunta\nVihdin päätaajamasta Nummelasta pääsee noin 40 minuutissa sekä Helsingin keskustaan että Helsinki-Vantaan lentoasemalle. Liikenneyhteydet ovat muutenkin loistavat. Vihti sijaitsee Turkuun ja Poriin johtavien valtateiden sekä Vt25 solmukohdassa, kertoo kunnanjohtaja Erkki Eerola.\nTulevaisuudessa liikenneyhteydet paranevat Eerolan mukaan entisestään, kun Hanko-Hyvinkää-rataa Vihdissä leikkaava Tunnin juna -hanke valmistuu.\n– Meillä on siis 1,6 miljoonaa ihmistä tässä läheisyydessä Uudellamaalla. Vihtiläisyrityksille tämä tarjoaa valtavasti liiketoimintamahdollisuuksia, Eerola jatkaa.\nTunnettuja yrityksiä, joilla on kotipaikka tai toimintaa Vihdissä, ovat muun muassa Parma, Globe Hope, Idea-Puu ja Martela.\nRakennus- ja rakennustuoteteollisuuden yritykset muodostavat Vihdin suurimman ryhmittymän. Sen sijaan matkailu on vahvasti kehittyvä toimiala, mikä onkin luonnollista, koska kolme neljännestä Nuuksion kansallispuistosta kuuluu Vihtiin.\nErinomaisena esimerkkinä matkailualan yritystoiminnasta voidaan pitää viiden vihtiläisen yrittäjän perustamaa Food in the Woods -metsäravintolaa, joka tarjoaa luonto- ja ruokailuelämyksiä Nuuksion kansallispuiston kauniissa maisemissa.\nPienyritysten kasvun apuna\nKunnan yrityskehittäjä Kristiina Salo toteaa, että 95 prosenttia alueen yrityksistä on mikroyrityksiä. Osa niistä etsii liiketoimintamahdollisuuksia ja kasvua verkostojen avulla.\n– Meillä on paljon pieniä yrityksiä, joiden yhteistyöverkostojen edistäminen on kunnalle luonteva tehtävä. On tärkeää, että yritykset löytävät toinen toisensa helposti, ja sen ansiosta pystyvät toimimaan laajemmin, Salo kertoo.\nEsimerkiksi kasvun alkuvaiheessa yrityksen on usein järkevää ostaa tarvittavat palvelut verkostoista. Sen jälkeen, kun uusi tilanne on vakiintunut, on aika palkata lisää työvoimaa apuun.\nToimiessaan lähellä yrityksiä kunta voi tunnistaa mahdollisuuksia, jotka näiltä päivittäisessä liiketoiminnan pyörittämisessä jäävät mahdollisesti huomaamatta.\nUutta liiketoimintaa luovat yhteistyöverkostot ovat Vihdin vetovoimatekijä. Muista vahvuuksista – sijainnin ohella – Salo nostaa esille työvoiman ja suhteellisen edulliset kustannukset.\n– Meillä on Vihdissä paljon osaavaa työvoimaa, ja sen pysyvyys on hyvä. Täällä on myös kohtuulliset asumiskustannukset, eikä tänne sijoittuminen ole niin kallista kuin esimerkiksi Helsinkiin tai Espooseen.\nPYRIMME kuulemaan yrityksiä niiden kaikissa kehitysvaiheissa.\nYritysten tarpeet huomioidaan\nVihdin elinvoimajohtaja Petra Ståhl katsoo jo tulevaisuuteen.\n– Meillä on tavoitteena, että vuodesta 2021 alkaen Etelä-Nummelaan Vanhan Turuntien ja Turun moottoritien väliin kaavoitetaan yritystontteja, jotka mahdollistavat kaikenlaisen yritystoiminnan. Alueella on erinomainen logistinen sijainti.\nUuden yritysalueen suunnittelussa otetaan huomioon myös yritysten tarpeet verkostotyyppiseen toimintaan.\n– Pyrimme kuulemaan yrityksiä niiden kaikissa kehitysvaiheissa. On sitten kyse sijoittumisesta, lupamenettelystä, kaavoituksesta tai verkostoitumisesta – meillä on kyky tehdä yrittäjän polku helpoksi, Ståhl lisää.", "timestamp": "2019-09-17T04:32:04Z", "url": "https://newspool.fi/yrittajan-polku-tehdaan-helpoksi/"}