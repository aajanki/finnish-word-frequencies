{"text": "27.06.2017 klo 9:36\nVeikkausliigan alkukauden tylsimmiksi joukkueiksi tituleeratut FC Lahti ja Helsingin IFK mittelevät tänä iltana paremmuudestaan Lahden hiihtostadionilla.\nLahden peleissä on tullut sarjan vähiten maaleja ja IFK:n peleissä toiseksi vähiten. Joukkueet ovat pelanneet myös sarjan eniten tasapelejä ja Lahden peleistä peräti 62% on päättynyt tasatulokseen. Molempien joukkueiden suurin ongelma on laadukkaan 10-paikan pelaajan puute ja tämä näkyy suoraan maalipaikkojen laadussa. FC Lahdella on ollut koko sarjan vähiten huippupaikkoja ja Kuhnureiden lisäksi vain sarjan heittopussi JJK on päässyt vaarallisille maalipaikoille helsinkiläisiä harvemmin.\nLahden pelit etenkin kotikentällään ovat olleet todella tapahtumaköyhiä.\nKuhnurit on laukonut Lahdessa 16-alueen sisältä vain 21 laukausta koko kauden aikana, kun vieraskentillä se on onnistunut vastaavaan 60 kertaa.\nLahti tosin myös puolustaa hiihtostadionilla erittäin tiukasti. Koko Veikkausliigakauden aikana Lahdessa on nähty vain kolme laukausta, joiden maaliodotusarvo on ollut yli 33%. Seuraavaksi vähiten vastaavia maalipaikkoja on nähty juuri HIFK:n kotiotteluissa (10 kpl).\nMolempia joukkueita yhdistää myös äärimmäisen varovaisesti pelatut otteluiden alut. Tämän kauden kaikista Veikkausliigamaaleista 43,2% on tullut avausjaksolla. Lahden peleissä nähdyistä maaleista vain 22,2% on tullut ensimmäisellä nelivitosella ja se on selvästi koko sarjan pienin lukema. Liigan toiseksi pienin lukema, 29,6%, löytyy juuri IFK:lta.\nVeikkaus tarjoaa ensimmäisen puoliajan tasatilanteesta kerrointa 1,98, joka riittää pelisuositukseen.\n667: X (1,98)\nVakion puolella koetaan tänään hieman poikkeuksellisempi päivä, kun jokaisessa voittoluokassa on tarjolla 75 000 euroa ylimääräistä rahaa.\nBonuskierroksilla pelijakaumat ovat usein selvästi lähempänä totuutta, kun ekstraseteleiden myötä ns. ”viisas raha” kiinnostuu pelistä aivan eri tavalla. Näin tuntuu olevan myös tällä kertaa ja supermaistuvat merkit loistavatkin poissaoloillaan.\nVeikkausliigasta tarjolla on eilispäivän tapaan kaksi ottelua, joista molemmat on pelattu suhteellisen oikein. Molemmissa kamppailuissa lähtökohdat ovat erittäin vähämaaliset, joten 28% rastitut tasapelit on hyvä ottaa mukaan kupongille.\nDivarin parhaita merkkejä ovat Jaron ja KuFu-98:n kotivoitot, sekä KTP:n vierasvenyminen.\nJaron ottelussa markkina on selvästi tuijottanut pietarsaarelaisten heikkoa alkukautta ja eritoten tuhoisaa kotisaldoa. Jaro oli kauteen lähdettäessä Hongan jälkeen Ykkösen suurimpia nousijakandidaatteja, mutta umpisurkean alkukauden johdosta juna on ajanut jo pahasti ohitse.\nKauden avausvoitto toteutuu kankeista lähtökohdista huolimatta noin 65 kertaa sadasta, joten niukasti alipelattuna usein osuva kotivoitto on ainut oikea valinta.\nLappeenrannassa PEPO on äitynyt loistovireeseen ja alla on parin onnenkantamoisen myötä neljän ottelun voittoputki. Saman on huomannut myös Vakioveikkaajat, jotka pitävät ottelun lähtökohtia ympäripyöreinä.\nKTP on kaksikosta selvästi laadukkaampi kokonaisuus ja vireystila tuntuu olevan myös satamakaupunkilaisten osalta hyvällä mallilla. KTP oli ennen kauden alkua A-lohkon suurin voittajasuosikki ja on sitä eittämättä edelleen. Kotkalaiset ryöstävät Itä-Suomesta täydet pisteet lähes kerran kahdesta, joten 38 prosentin peliosuudella vierasjoukkue on selvässä alennusmyynnissä.\nKolmas varma-aines suuntautuu Jaron tavoin suureen kotisuosikkiin, jonka kotisaldosta uupuu vielä kauden avausvoitto. KuFu-98 on kärsinyt kauden aikana pahoista loukkaantumisista, jotka pahimpina aikoina pitivät sivussa joukkueen neljästä hyökkääjästä peräti kolme. Nyt tilanne on selvästi parempi, eikä sivussa ole varmuudella kuin seuran toissakautinen maalikuningas Juuso Pöyhönen. Joukkue on perustasolta yksi sarjan vahvimmista ja kun Kajaanin Haka löytyy listan toiselta laidalta, on selvä suosikkiasema perusteltu.\nPerusrivi, systeemi 108 riviä (27,00€)\n1. IFK Mariehamn - FC Inter X 1X2\n2. FC Lahti - HIFK X X\n3. Gnistan - AC Oulu 2 2\n4. FF Jaro - OPS 1 1\n5. PEPO - KTP 2 2\n6. PKKU - Lahti Akatemia 1 1X2\n7. MP - Sudet 1 1X2\n8. NuPS - BK-46 2 12\n9. SalPa - KäPa 1 1\n10. TPV - FC Viikingit 1 1\n11. GBK - TP-47 2 X2\n12. KuFu 98 - KajHa 1 1\n13. PK-37 - VIFK 2\nJANI HEIKKINEN, JESSE HEIKKINEN", "timestamp": "2019-03-25T14:43:46Z", "url": "https://www.iltalehti.fi/vedonlyontiravit/a/201706272200230456"}