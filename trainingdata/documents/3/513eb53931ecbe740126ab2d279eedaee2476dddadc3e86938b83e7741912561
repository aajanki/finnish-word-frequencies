{"text": "Axopar 22 Spyder (2021–) – Pienemmät menestysaskeleet, Ensiesittely | Totalvene.fi - Veneilyn verkkomedia\nAxopar 22 Spyder (2021–)\t– Pienemmät menestysaskeleet\nAxopar esittelee syksyllä uuden 22 Spyderin, jonka pakettihinnat alkavat noin 50 000 eurosta.\nAxopar on menestynyt 28- ja 37-malleillaan maailmalla huiman hyvin, mutta pienimmän 24-jalkaisen mallisarjan myynti on takunnut. Nyt menestystä haetaan tosissaan myös pienempien ja edullisempien avoveneiden luokassa.\nVälineenä on syyskuussa Cannesin venemessuilla lanseerattava, 7,2 metriä pitkä 22 Spyder. Se on keskipulpettivene, johon on Axoparin tapaan tarjolla erilaisia modulaarisia tilaratkaisuja.\nVaihtoehdot alkavat keulasta, jonne saa lisävarusteena penkin ja jatkuvat pulpetin sisään saatavalla toiletilla, joka parantaa kummasti mukavuutta, kun vesillä aiotaan viettää koko päivä. Käynti toilettiin tapahtuu 28:n tavoin etuavotilasta.\nKulmikkaan tuulilasin suojassa on aina kaksi erillisistuinta, mutta taka-avotilan kalustuksessa on valinnan varaa. Vakiona on paljon kansitilaa ja kahden istuttava peräpenkki. Optiona tulee joko iso monikäyttötavaratila, jonka päällä voi istua tai loikoilla tai U-sohva, jonka kulmista pääsee kulkemaan moottorin sivuille jatkuville uimatasoille.\nMoottorivaihtoehdot tulevat Mercurylta. Aloitusteho on 115 hevosvoimaa, mistä noustaan 150:n kautta 175:een. Tehokkaimmalla vaihtoehdolla huippunopeuden ennustellaan nousevan yli 40 solmuun.\nAxoparin tapaan ajettavuuteen on panostettu paljon. Teräväkeulainen ja kahdella portaalla varustettu runko on silminnähden samaa maata kuin kiitetyissä 28:ssa ja 37:ssa, joten odotukset voi asettaa korkealle.\nLeveys 2,23 m\nMakeavesisäiliö 42 l (lisävaruste)\nSeptisäiliö 25 l (lisävaruste)\nKuvat: Axopar", "timestamp": "2020-08-13T02:32:37Z", "url": "http://www.totalvene.fi/lue/moottoriveneet/ensiesittely/axopar-22-spyder-2021"}