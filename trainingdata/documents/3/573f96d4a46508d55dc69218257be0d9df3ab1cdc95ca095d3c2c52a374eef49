{"text": "Suomen Kristillinen Ylioppilasliitto - Arvot\nArvot\tLiiton tärkeimmät arvot ovat moninaisuus, radikaali rakkaus ja dialogisuus. Tavoittelemme yhteistyötä, ymmärrystä ja rauhaa eri tavoin ajattelevien ihmisten välillä. Pyrimme toimimaan yhdessä luomakunnan ja ihmisten parhaaksi. Uskossa ja elämässä tunnustamme olevamme vasta etsijöitä.\nJumala on luonut meidät erilaisiksi. Ihmisten ja ajattelutapojen moninaisuus ei ole sen kummallisempaa kuin luonnossa esiintyvä valtaisa monimuotoisuus. SKY haluaa ylittää rajoja ihmisten välillä etnisyyteen, sukupuoleen, seksuaaliseen suuntautumiseen tai yhteiskunnalliseen asemaan katsomatta. Jokaisella on jotakin annettavaa.\nKöyhyys, luonnon saastuminen, rasismi… Systeemi täytyy muuttaa! Jeesuksen vallankumouksellinen rakkaus velvoittaa ja rohkaisee meitä puolustamaan sitä mikä on hyvää ja kaunista. Meidän tulee puuttua vääryyteen niin itsessämme kuin ympärillämmekin.\nJeesus kulki erityisesti heikkojen, halveksittujen ja sorrettujen rinnalla. Hän nosti marginaaliin sysätyt kunniapaikalle. Radikaali rakkaus ei katso sitä, onko ihminen ansainnut hyvän kohtelun tai onko hänestä meille hyötyä: ”rakastakaa vihamiehiänne ja rukoilkaa vainoojienne puolesta” (Matt. 5:44).\nSKY puolustaa kaikkein heikoimpia ja ottaa kantaa luonnonsuojelun, tasa-arvon ja ihmisoikeuksien puolesta. Haastamme myös kristinuskon tulkintoja siellä, missä ne rikkovat ihmisarvoa. Meille toimiminen oikeudenmukaisuuden puolesta on yksi hartauden harjoittamisen muoto.\nSKY taistelee vastakkainasettelua ja ulossulkemista vastaan. SKY:n mukana saat sukeltaa ekumeniaan ja uskontodialogiin, etkä enää katso maailmaa niin kuin ennen. Dialogi on toista arvostavaa ja kunnioittavaa kohtaamista, jossa lähtökohtana on ihmisten ja ajattelutapojen erilaisuus. Se vie keskustelun asialinjaa syvemmälle, saa näkemään toisen ihmisen sellaisena kuin hän on.\nLiittokokous vahvisti SKY:n toiminnan arvot 24.11.2012. Suomen Kristillinen Ylioppilasliitto • Oikokatu 3 • 00170 Helsinki • 050 595 28 67 • Tämä sähköpostiosoite on suojattu spamboteilta. Tarvitset JavaScript-tuen nähdäksesi sen.", "timestamp": "2017-06-25T14:01:59Z", "url": "http://sky-fks.fi/sky/arvot"}