{"text": "Maksuhäiriöisiä kuluttajia jälleen ennätyksellisen paljon - Keskisuomalainen\nTalous 04.07.2016 13:07\nMaksuhäiriöisiä kuluttajia jälleen ennätyksellisen paljon\nMaksuhäiriöisiä kuluttajia oli kesäkuun lopussa 372 800. Se tarkoittaa, että maaliskuussa saavutettu edellinen ennätys meni jälleen rikki. Maksuhäiriöisten määrä on kasvanut viime vuodesta 5 000 hengellä, kertoo Suomen Asiakastieto.\nAlkuvuonna maksuhäiriömerkintöjä Asiakastiedon rekisteriin sai 209 000 henkilöä eli noin 12 500 enemmän kuin vuotta aiemmin vastaavaan aikaan. Uusia merkintöjä oli nyt 838 700 eli suunnilleen sama kuin vuosi sitten.\n– Analyysimme uutta luottoa hakevien taloudellisesta tilanteesta ennakoi valitettavan vahvasti, ettei käännettä parempaan kannata vielä tänä vuonna odottaa. Edelleen liian moni yrittää paikata talouttaan ja pitkittää velkakierrettään uutta luottoa hakemalla, kertoo liiketoimintajohtaja Jouni Muhonen Suomen Asiakastiedosta.\n– 25–44-vuotiaista miehistä maksuhäiriömerkintöjä on peräti 15 prosentilla. Heidän riskinsä jättää laskuja maksamatta on koko kansan keskiarvoon verrattuna lähes kaksinkertainen.\nMuhosen mukaan joka kymmenennellä kulutusluottoa hakevista henkilöistä on pitkiä maksuviiveitä, mutta ei vielä maksuhäiriömerkintöjä. Analyysin mukaan heistä joka kuudes saa maksuhäiriömerkinnän kahden kuukauden ja puolet vuoden kuluessa. Kulutusluottoa hakevien taloutta rasittaa viiveiden lisäksi se, että muita luottoja on jo paljon. Uudella hakemuksella halutaan joko järjestellä tai kasvattaa jopa satojen tuhansien eurojen kulutusluottopääomaa.\nMuhonen muistuttaa kuitenkin, että valtaosa hoitaa talouttaan hyvin.\n– Yli 90 prosentilla suomalaisista asiat ovat kunnossa eikä maksuhäiriöitä ole.\n25–44-vuotiaista miehistä maksuhäiriömerkintöjä on peräti 15 prosentilla.\nMoni yrittää paikata talouttaan ja pitkittää velkakierrettään hakemalla uutta luottoa. Kuva: Timo Mustalampi", "timestamp": "2019-07-22T02:23:27Z", "url": "https://www.ksml.fi/talous/Maksuh%C3%A4iri%C3%B6isi%C3%A4-kuluttajia-j%C3%A4lleen-enn%C3%A4tyksellisen-paljon/794589"}