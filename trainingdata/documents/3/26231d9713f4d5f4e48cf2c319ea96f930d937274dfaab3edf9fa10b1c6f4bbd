{"text": "Ruokaa fiiliksellä: Kylmäsavulohirisotto\nOli niin kiire syömään, että unohdin lisätä pinaatit joukkoon\nHeitin ne sitten lopulta jo hieman syödyn annoksen päälle\nHalusin tehdä illalliseksi risottoa ja jotain hyvää kalaa. Suunnitelmat kuitenkin muuttuivat kun kaupassa ei ollut tarjolla mitään hyvää tuoretta kalaa (ainakaan kohtuulliseen hintaan). Nappasin siis mukaan kylmäsavulohifileen ja päätin lisätä sitä suoraan risoton joukkoon. Lisukkeeksi tuli vielä pari pakastimesta löytynyttä jättikatkaravun pyrstöä.\nRisottoon ihanaa raikasta makua tuo fenkoli ja sitruunan kuori. Ne sopivat hyvin suolaisen ja rasvaisen kylmäsavulohen kaveriksi. Mukavaa vihreyttä tulee tuoreesta babypinaatista, jonka hölmönä unohdin itse lisätä mukaan. Risotto oli kyllä ihan maukasta ilmankin pinaattia, mutta kyllä sitä kannattaa heittää mukaan, jos suinkin haluaa ja muistaa ;)\nn. 220 g (nahatonta ja ruodotonta) kylmäsavulohta\nn. 4 dl kalalientä\n(1 pss (80 g) babypinaattia)\n(päälle kylmäsavulohta ja/tai jättikatkaravun pyrstöjä)\nOta fenkolista talteen tillin näköiset lehdet ja säästä ne koristelua varten. Hienonna loppu fenkoli kuutioiksi ja paloittele lohi. Kuumenna kasarissa tilkka öljyä ja lisää fenkolit. Kuullota niitä muutama minuutti ja lisää riisit. Sekoita ja kuullota hetki. Kaada joukkoon viini ja anna sen imeytyä riisiin. Keitä risottoa miedolla lämmöllä ja lisää kalalientä pikkuhiljaa sitä mukaa kun sitä imeytyy riisiin. Lisää myös loraus kuohukermaa. Hauduta risotto melkein kypsäksi, riisi saa jäädä hieman napakaksi. Raasta sitten joukkoon yhden sitruunan kuori ja lisää raastettu parmesan-juusto. Sekoita huolellisesti ja tarkista maku. Lisää aivan lopuksi kylmäsavulohi palat ja huuhdeltu pinaatti. Sekoita, jaa risotto lautasille ja koristele fenkolin lehdillä, kylmäsavulohisiivusta tehdyllä rullalla ja halutessasi paistetuilla jättikatkaravun pyrstöillä.\nTunnisteet: kala, pääruoka, risotto", "timestamp": "2018-09-20T03:59:55Z", "url": "http://ruokafiilis.blogspot.com/2015/03/kylmasavulohirisotto.html"}