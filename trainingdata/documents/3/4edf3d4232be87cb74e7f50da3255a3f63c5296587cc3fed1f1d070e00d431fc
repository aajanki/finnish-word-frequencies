{"text": "Tutkijat varoittavat: Paljasjalkatossuissa piilee loukkaantumisvaara\nPerjantai 27.3.2015 klo 12.51\nYli kolmekymppisten juoksunharrastajien kannattaa olla hyvin varovaisia paljasjalkatossujen käytössä.\nTuoreen tutkimuksen mukaan paljasjalkajuoksutossut voivat olla juoksun harrastajalle vaaralliset.\nPaljasjalkatossuilla juokseminen on erityisen vaarallista yli kolmikymppisille, ennenkin juoksua harrastaneille. Tutkimuksen mukaan tällaiset juoksuharrastajat ovat niin tottuneita askeltamaan kanta edellä, että heidän voi olla erityisen vaikeaa vaihtaa paljasjalkatossujen vaatimaan uuteen juoksutekniikkaan.\nTutkimuksen johtaja, ortopedi Scott Mullen muistuttaa, että aiemmissa tutkimuksissa on osoitettu, että juoksukengällä on paljon merkitystä aikuisen juoksijoiden vammojen syntymiseen. Nuoret juoksijat kykenevät oppimaan paljasjalkakengän vaatiman juoksutekniikan huomattavasti helpommin kuin keski-ikäiset, toisenlaisiin juoksutossuihin tottuneet.\nTossut vaihtuvat, tyyli ei\nTutkimuksessa oli mukana 26 juoksijaa. He olivat kaikki 30 vuotta täyttäneitä. Jokainen oli harrastanut juoksua ainakin kymmenen vuotta. Tutkittavat juoksivat perinteisillä juoksutossuilla ja paljasjalkatossuilla vuorotellen. Askellusta tutkittiin siihen soveltuvalla laitteistolla.\nKävi ilmi, että tossujen vaihdosta huolimatta juoksijat etenivät melkoisesti samalla tekniikalla kuin ennenkin, vaikka paljasjalkatossuilla pitäisi juosta hyvin eri tavalla kuin perinteisillä tossuilla.\nMiehet kykenivät vaihtamaan tekniikkaansa huonommin kuin naiset.\nTutkijoiden mukaan yli 30-vuotiaiden kannattaa kiinnittää suurta huomiota juoksutekniikkansa vaihtamiseen, jos he haluavat jatkaa harrastustaan paljasjalkatossuilla. Jos tekniikkaa ei vaihdeta sopivaksi, loukkaantumisen riski kasvaa tutkijoiden mukaan merkittävästi.\nTutkimuksen tulokset esiteltiin the American Academy of Orthopedic Surgeonsin vuosikokouksessa.\nLähde: counselheal.com", "timestamp": "2018-01-19T03:33:43Z", "url": "http://www.iltalehti.fi/kuntoilu/2015032719429892_tj.shtml"}