{"text": "Musiikkia Junnusta nykypäivään | Kotkan-Haminan Seutu\nMusiikkia Junnusta nykypäivään\nJuha \"Junnu\" Vainio\nJuha Vainion laulut ovat jokamiehen kansallisomaisuutta. Jos Juha ”Junnu” Vainio eläisi, hän täyttäisi tänä vuonna 80 vuotta.\nKotkan pojan, Juha Vainion laulut saavat nauramaan, rallattamaan mukana, tuntemaan ihmisen ikävää nuoruutta kohtaan -ja joskus ne tuovat kyyneleet silmiin.\nJuha Vainio (1938 – 1990) kertoo lauluissaan pienen ihmisen halusta olla oma itsensä ja löytää elämisen arvoinen elämä. Niissä ovat mukana niin ahonlaidan kulkija kuin komea albatrossikin. Ja elämää ja erotiikkaa, niitä ei saa unohtaa. Meri, saaret ja kallioluodot olivat hänelle rakkaita.\nJatsin säveliä Kotkassa\nKotkassa, kansainvälisessä sataman ja tehtaiden kaupungissa, jazzmusiikki soi jo silloin, kun kotkalaiset Vera, Maire ja Raija Valtonen perustivat 1930-luvun puolivälissä lauluyhtyeensä Harmony Sistersin.\nJazzin tyyssija 1950-luvulla oli sataman lähellä sijainnut ravintola Fennia, jossa viihtyivät merimiehet, ilotytöt ja ”parempikin väki”. Fenniassa kukki muusikkohuumori, ja Juha Vainio alkoi ensin tehdä siellä letkeitä, pilailevia tekstejä tuttuihin sävelmiin. Pertti Metsärinteen maineikas yhtye otti niitä esityksiinsä, ja pian nuori Juha alkoi jo kirjoittaa omia laulujaan.\nJameja ja sinfoniaa – musiikkia nyt\nVanhassa merimiesravintolassa, tunnelmallisessa ravintola Kairossa pidetään joka maanantai alkaen kello 19 Kotka Jazz ry:n konsertti tai maanantaijamit. Toukokuun alusta jamit siirtyvät kesäksi (7.5.-27.8.) Sapokan huvivenelaitureiden tuntumaan, Akvaariotalo Maretariumin yhteydessä toimivaan Meri Café Kristinaan.\nKaupunginteatterin suurella näyttämöllä saa kantaesityksensä syksyllä 2018 Kotkan Kaupunginteatterin 110-vuotisjuhlan kunniaksi tehty uusi musiikkinäytelmä Junnu - Sydämeni tänne jää, joka on lämminhenkinen tarina Juha Vainion elämästä.\nSinfoniaorkesteri Kymi Sinfonietta takaa kuulijoilleen korkeatasoista klassisen musiikin nautintoa. Konserttien teemat, kapellimestarit ja solistit luovat musiikkikokemuksesta aina ainutlaatuisen.\nKotkan-Haminan seutu soi kesällä\nKotkan-Haminan seudun suuriin, paljon musiikkia sisältäviin kesätapahtumiin kannattaa varautua ajoissa. Kotkan Meripäivillä 26-29.7. heinäkuuta kantasataman vanhassa varastohallissa lavalle kipuaa kotimaisen musiikin kovia nimiä kuten Ismo Alanko, CMX, Stam1na sekä Mira Luoti, Pauli Hanhiniemi, Happoradio ja Erja Lyytinen. Yleisessä Saunassa -viihdekonsertit pidetään Juha Vainio -juhlavuoden hengessä.\nHaminassa neljättä kertaa järjestettävä Hamina Mosna Blues laajenee nyt kolmipäiväiseksi festivaaliksi 17-19. toukokuuta.\nHeinäkuun 20. päivä Rockin' Bastioni -festivaalilla kuulijansa lumoaa rockmusiikin jättiläinen Deep Purple.\nPian sen jälkeen, 30. heinäkuuta jyrähtää käyntiin Hamina Tattoo -sotilasmusiikkifestivaali, joka tuo musiikkia paitsi Bastioniin, myös Kesäpuistoon, Tattoo-kadulle ja Jazzpalatsiin.\nPoimintoja seudun musiikkitapahtumista kesällä 2018:\nKymijoen Lohisoitto, Kotka ja Pyhtää 6.-10.6.\nHamina Soi, Hamina 15.-16.6.\nKaakon Kamarimusiikki, Virolahti 3.-7.7.\nFish&Soul -festivaali, Virolahti 7.7.\nDark River Festival Kotka, 10.-11.8.\nTeksti: Ulla-Maija Sievinen", "timestamp": "2018-04-25T05:03:53Z", "url": "https://www.visitkotkahamina.fi/musiikkia-junnusta-nykyp%C3%A4iv%C3%A4%C3%A4n"}