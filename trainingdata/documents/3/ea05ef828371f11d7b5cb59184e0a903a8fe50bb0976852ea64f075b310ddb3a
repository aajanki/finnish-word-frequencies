{"text": "Elämän makua – Turun Seudun Vanhustuki\nKirjoittanut vanhustuki on 10.11.2018 10.10.2018\nSisu, tuon supi suomalaisen sanan todellinen merkitys löytyy juuristamme. Sisu on ollut suomalainen ase niin urheilukentillä kuin sodissa itsenäisyytemme puolesta. Ennen kaikkea se on ollut läsnä kotirintamalla, naisten joukossa. He tekivät maatilan työt, hakkasivat puut ja ruokkivat lapsikatraan. Lisäksi he joutuivat aivan liian monesti täyttämään sekä perheen isän että hellän äidin roolin.\nJoukossamme on useita sisun kasvattamia vanhuksia – henkilöitä, joilla nyt liikkuminen on ainoastaan erilaisten tukilaitteiden varassa. Monilla heistä voimakas tahto ja pärjäämisen tarve on venynyt äärirajoilleen, eivät antaudu, eivät anna periksi. Elettyjä vuosia saattaa olla takana lähemmäksi yksi vuosisata, mutta siitä huolimatta oma talous ja ostospäätökset pidetään omissa käsissä.\nKun kotona käy vain kiireinen kodinhoitaja ja maailma on rajoittunut neljän tuttuakin tutumman seinän sisään, on silloin ostosreissukin elämys. Reissulla kokee arkipäivän vilinän, näkee vuodenaikojen muotivärit, pääsee hypistelemään materiaaleja sekä ihmettelemään kuoseja. Liikkumisen ollessa heikkoa, tuntee silti olevansa osana päivän arkielämää! Voi kuvitella miten meidän arki onkaan silloin hyvin sisältörikas tapahtuma. Tukiystävä saattaa mahdollistaa vanhukselle tällaisen elämysreissun.\nMinun tuettavani ostosmatkat hoituivat taksilla. Voimat kuitenkin hiljalleen heikkenivät ja kepistä oli siirryttävä rollaattoriin. Kävelty matka lyheni sadoista metreistä kymmeniin ja vähitellen metreihin. Kävely rollaattorin avulla rajoittui monen lepohetkin siivittämänä pankin tiskiltä apteekkiin ja konditorian leipätiskille. Sokkeloinen marketti oli liian vaikea ja raskas. Virkistävät ostosreissut jäivät. Onneksi siinä tilanteessa juolahti mieleeni pyörätuoli. Tiesin että niitä jostakin lainataan. Reipas, ammattitaitoinen kodinhoitaja sattui juuri samana päivänä paikalle. Kyselin välinelainaamoa. Tilanteen ymmärrettyään hoitaja lupasi hankkia tuettavalleni pyörätuolin, joka jo seuraavalla kerralla tervehtimässä käydessäni oli tuotu parvekkeelle pieneen tilaan taitettuna.\nKiitos kaikille positiivisille sattumille ja huolehtivalle kodinhoitajalle. Nyt piristävä shoppailu onnistuu, tuettavani on päässyt tekemään valinnat ja ostopäätöksensä ITSE. Olemme käyneet sisustusostoksilla, kukkakaupassa, ostaneet `womens secreat` ja tutustuneet kauppatorin mullistukseen. Olemme nauttineet, kahvitelleet kuppilassa ja yhdessä jälleen kokeneet Turun sykkeen.\nEnsimmäisen pyörätuolireissumme jälkeen tuettavani silmistä loisti aito ilo, kiitollisuus. Se katse välitti sisimpääni koskettavan, lämpimän tunteen!\nEdellinen artikkeli Oletan + oletat = oletamme?\nSeuraava artikkeli Turvaa itsemääräämisoikeutesi hoitotahdolla", "timestamp": "2019-01-18T08:46:59Z", "url": "https://vanhustuki.wordpress.com/2018/11/10/elaman-makua/"}