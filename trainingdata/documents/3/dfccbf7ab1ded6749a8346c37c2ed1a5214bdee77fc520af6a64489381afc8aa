{"text": "Prinssi Harry pyysi anteeksi natsipukuaan – Hämeen Sanomat\nPrinssi Harry pyysi anteeksi natsipukuaan\nBritannian prinssi Harry on pyytänyt julkisesti anteeksi esiintymistään natsisotilaan univormussa. Kuva Harrystä natsipuvussa julkaistaan tämänpäiväisessä The Sun -lehdessä. Kuvassa prinssin käsivarressa komeilee nauha, jossa on natsipuolueen tunnusmerkki, hakaristi.\nAnteeksipyytelevän Harryn mukaan univormu oli pukujuhlia varten.\n– Olen hyvin pahoillani, jos loukkasin jotakuta. Kyseessä oli huono valinta naamiaisiin, ja pyydän sitä anteeksi, prinssi sanoo lausunnossaan.\nHovia lähellä olevan lähteen mukaan kovan kohun aiheuttaneet pukujuhlat pidettiin tammikuun alussa.\nHarryn natsipuku on saanut työväenpuolueen kansanedustajan Doug Hendersonin älähtämään, ettei prinssiä tulisi hyväksyä tulevaisuudessa Britannian armeijan upseeriksi.\nBritannian juutalaiset ovat Sky-television mukaan puolestaan hyväksyneet Harryn anteeksipyynnön.\nMansikkaniityt eivät olekaan ikuisia\nBritannian Pelastusarmeija on päättänyt sulkea Liverpoolissa sijaitsevan Strawberry Fieldin lastenkodin, mikä on vakavasti ristiriidassa Beatles-yhtyeen Strawberry Fields Forever -hittikappaleen kanssa.\nStrawberry Fieldin lastenkoti nousi maailmanmaineeseen, kun John Lennon käytti laitoksen nimeä vuonna 1967 levytetyssä Beatlesin psykedeliavaikutteisessa suurhitissä. Vuonna 1936 avattu lastenkoti sijaitsee Lennonin lapsuudenkodin läheisyydessä.\nBritannian Pelastusarmeijan mukaan lastenkoti ei enää vastaa nykyaikaisen lastenhuollon periaatteita.\n– Nykyisin suositaan lasten hoitamista kasvatusperheessä tai ryhmäkodissa suurten instituutioiden sijaan, Pelastusarmeija kertoo tiedotteessaan.\nStrawberry Fieldsin nimi jää elämään New Yorkin Keskuspuistossa, missä Lennonin murhapaikan lähettyvillä on Mansikkaniityiksi nimetty muistopuutarha.", "timestamp": "2020-07-13T04:00:27Z", "url": "https://www.hameensanomat.fi/uutiset/prinssi-harry-pyysi-anteeksi-natsipukuaan-2-113786/"}