{"text": "Suomalaisen jalkapallon suurmies on poissa | Sportin Maailma\n18.8.2017 Joni Hildén Jalkapallo 0\nSuomalainen jalkapallomaailma sai varhain perjantaiaamuna kuulla suru-uutisen, Suomen Palloliiton puheenjohtaja Pertti Alaja on poissa. Alajalla todettiin tammikuussa syöpä, joka vei miehen sairaslomalle.\nPuheenjohtaja palasi kuitenkin takaisin ruoriin huhtikuussa ja isännöi UEFA:n kokousta Helsingin messukeskuksessa heti ensimmäisinä työpäivinään. Sairaus näkyi miehessä tuolloin, sillä kiloja oli karissut pois ja hänen kasvoistaan huokui pieni väsymys pitkän päivän päätteeksi. Silti puheenjohtaja oli tuolloin luottavainen.\nAlaja muistetaan kovana jalkapalloihmisenä. Hänellä oli hyvät suhteet ympäri jalkapalloilevaa maailmaa ja oli arvostettu tekijä myös kansainvälisen jalkapallossa, kuten myös kotimaisessakin. Maalivahtina pelaajauransa tehnyt Alaja edusti vuonna 1970 alkaneen uransa aikana HJK:ta, Hakaa, OTP:tä, Ikast FS:tä, Edmonton Drillersiä ja Malmö FF:ää. Suomen maajoukkuepaidan hän puki päällensä 29 kertaa.\nEspoossa 18 helmikuuta 1952 syntyneen Alajan ura päättyi Malmössä 1983, jonka jälkeen hän siirtyi valmennustehtäviin. Valmentajana mies nähtiin HIFK:n, Pallo-Poikien ja Suomen A-maajoukkueen penkin takana. Maajoukkueessa Alaja valmensi maalivahteja.\nAlaja valittiin Suomen Palloliiton puheenjohtajaksi vuonna 2012, josta lähtien hän on toiminut tehtävässään aina perjantaiaamuiseen poismenoonsa saakka.", "timestamp": "2020-04-01T20:29:30Z", "url": "http://www.sportinmaailma.fi/suomalaisen-jalkapallon-suurmies-on-poissa/"}