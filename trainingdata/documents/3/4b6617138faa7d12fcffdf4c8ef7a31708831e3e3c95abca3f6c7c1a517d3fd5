{"text": "Kela markkinoi opintolainaa tänäkin syksynä - Kela\nKela markkinoi opintolainaa tänäkin syksynä\nto, syys 17, 2015 12:10 CET\nKorkeakouluopintonsa viime syksynä aloittaneet opiskelijat löysivät uuden opintoetuuden, opintolainahyvityksen nopeasti. Viime vuonna korkeakouluopintonsa aloittaneet opiskelijat ottivat opintolainaa selvästi aiempaa enemmän.\nOpintolainahyvitys on uusi opintoetuus niille korkeakouluopiskelijoille, jotka aloittivat ensimmäiset korkeakouluopintonsa syksyllä 2014 tai sen jälkeen. Opiskelija voi saada opintolainahyvityksen, jos hän nostaa opintolainaa ja suorittaa tutkinnon määräajassa. Hyvitys eli Kelan maksama opintolainan ylimääräinen lyhennys voi olla jopa kolmasosa opintolainasta.\nTilastoselvityksen mukaan syksyllä 2014 aloittaneet ovat käyttäneet opintolainaa selvästi enemmän, kun heitä verrattiin syksyllä 2013 aloittaneisiin.\n– Opintolainahyvityksellä tavoiteltiin juuri tätä. Tavoitteena oli, että opiskelijat lisäisivät opintolainan käyttöä ja vähentäisivät pelkästään toimeentulon vuoksi tehtävää työssäkäyntiä. Tämän toivotaan lyhentävän opiskeluaikaa, toteaa pääsuunnittelija Ilpo Lahtinen Kelasta.\nMiten nykyinen työllisyystilanne vaikuttaa opintolainan houkuttelevuuteen?\n– Työllisyystilanne vaikuttaa myös opintolainan käyttöön. Jos töitä ei ole tarjolla ja kun opintoraha ja asumislisä ei menoja kata, moni opiskelija turvautuu opintolainaan. Työllisyystilanne on ollut huono jo pidempään, joten se ei ainakaan yksinomaan selitä syksyllä 2014 aloittaneiden ahkerampaa opintolainan käyttöä, Lahtinen sanoo.\n– On järkevää käyttää harkintaa velkaantumisessa, mutta kyllä koulutus on edelleen paras työllistymisen tae. Tutkinnon suorittanut löytää töitä ennemmin tai myöhemmin. Joskus myös mietityttää, miksi juuri opintolainaa pelätään. Samat ihmiset saattavat tiukan paikan tullen turvautua hirmukallisiin pikavippeihin tai ottavat opintojen päätyttyä satojen tuhansien asuntolainat. Opintolaina on poikkeuksellisen edullinen ja turvallinen laina, ja summat ovat pieniä, Lahtinen jatkaa.\nKela piffaa!\nKela markkinoi opintolainahyvitystä korkeakouluopiskelijoille verkko- ja mobiilimainonnalla sekä ulkomainonnalla suurimmissa opiskelijakaupungeissa. Kampanjan ydinviesti on yksinkertainen: Kela piffaa jopa kolmasosan opintolainastasi.\nKampanja näkyy myös opiskelijaravintoloissa pöytäkartioiden ja julisteiden muodossa. Lisäksi Kela piffaa 11 korkeakouluravintolan asiakkaille pähkinöitä purtavaksi syyskuun aikana.\nKampanjan avulla halutaan tehdä opintolainahyvitys tunnetuksi korkeakouluopiskelijoille ja kannustaa opiskelijoita ottamaan opintolainaa. Lainasta lohkeava kolmas osa on visualisoitu viime syksyltä tuttujen pizza-, ruisleipä ja kakkupalojen lisäksi nyt myös smoothie-lasilla ja kiwi-hedelmällä.\nVerkossa: www.kela.fi/opintolainahyvitys", "timestamp": "2017-11-21T12:21:21Z", "url": "http://news.cision.com/fi/kela/r/kela-markkinoi-opintolainaa-tanakin-syksyna,c9832223"}