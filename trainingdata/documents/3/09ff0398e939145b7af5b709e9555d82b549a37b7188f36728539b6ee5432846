{"text": "Jean Cronstedt (voimistelija) – Wikipedia\nJean Cronstedt (voimistelija)\nJean \"Janne\" Leopold Cronstedt (s. 6. lokakuuta 1932 Helsinki) on suomenruotsalainen ja myöhemmin ruotsalainen kilpauransa päättänyt EM-mitaleja saavuttanut telinevoimistelija. Uransa jälkeen Cronstedt toimi voimisteluvalmentajana ja siviiliurallaan lääkärinä.[1]\nHopeaa Frankfurt am Main 1955 permanto\nHopeaa Frankfurt am Main 1955 hevonen\nHopeaa Frankfurt am Main 1955 rekki\nPronssia Kööpenhamina 1959 rekki\nCronstedt on syntyjään suomenruotsalaisen vapaaherrallisen Cronstedtin suvun jälkeläinen, joka asui lapsuutensa ja nuoruutensa Helsingissä. Hänen isoisänsä oli Johan Frans Andreas Galindo.[2] Sotavuosien 1940 ja 1941–1945 ajan hän vietti sotalapsena Ruotsissa Örebrossa. Palattuaan Suomeen Cronstedt vietti nuoruutensa Helsingin Munkkiniemessä. Hän aloitti telinevoimisteluharrastuksensa helsinkiläisseurassa Helsingfors Gymnastikklubb, HGK. Lukuvuodeksi 1949–50 hän sai vuoden AFS-stipendin Yhdysvaltoihin, jossa hän opiskeli Mercersburg Academy -nimisessä sisäoppilaitoksessa.\nKeväällä 1951 Cronstedt suoritti ylioppilastutkinnon Tölö svenska samskolanissa ja siirtyi syksyllä 1951 stipendiaattina Yhdysvaltoihin Pennsylvania State Universityyn. Yliopisto-opintojen rinnalla hän jatkoi menestyksellistä telinevoimisteluuraansa. Niinpä Cronstedt voitti vuosina 1952–54 yhdeksän henkilökohtaista Yhdysvaltain mestaruutta, joista kolme AAU:n ja kuusi NCAA:n mestaruutta moniottelussa, permannolla, nojapuilla ja rekillä.[3] Kesä-heinäkuussa 1954 hän edusti Suomea telinevoimistelun MM-kisoissa Roomassa. Moniottelusijoitus oli 51.[4]\nSyksyllä 1954 Cronstedt siirtyi Ruotsiin ja jatkoi lääketieteen opintoja Karoliinisessa Instituutissa Tukholmassa. Tällöin hän otti myös Ruotsin kansalaisuuden. Samalla hän jatkoi telinevoimistelua Ruotsin huipulla edustaen tukholmalaista voimisteluseuraa Stockholms GF. Huhtikuussa 1955 hän edusti Ruotsia ensimmäisissä telinevoimistelun EM-kisoissa Länsi-Saksan Frankfurt am Mainissa ja saavutti kolme hopeaa - permannolla, hevosella ja rekillä. Vuoden EM-mitalien perusteella ruotsalaiset urheilutoimittajat valitsivat vuoden 1955 Ruotsin paras urheilija äänestyksessä hänet kahdeksanneksi.[5]Seuraavan vuoden Melbournen olympialaiset jäivät hänellä väliin loukkaantumisen vuoksi. Seuraavan kerran menestystä tuli vuoden 1959 EM-kisoissa Kööpenhaminassa, jossa hän saavutti pronssia rekillä. Samana vuonna hän saavutti myös Ruotsin moniottelumestaruuden.[6] Seuraavan vuoden 1960 Rooman kesäolympialaiset olivat myös vaarassa loukkaantumisen vuoksi, mutta hän osallistui kuitenkin niihin ilman suurempaa menestystä - Ruotsin joukkueen jäsenenä hän oli 14. ja moniottelussa 105.[7] Ruotsin voimistelumaajoukkuetta hän edusti kaikkiaan 20 kertaa. Sen jälkeen hän lopetti uransa, mutta toimi vielä Tokion vuoden 1964 kesäolympialaisissa Ruotsin voimistelujoukkueen valmentajana ja johtajana.\nLääketieteen lisensiaatti-tutkinnon Cronstedt suoritti 1960. Sen jälkeen hän työskenteli lääkärinä Danderydin sairaalassa seitsemän vuoden ajan. Siellä työskennellessään hän erikoistui sisätautilääkäriksi. Sen jälkeen hän muutti Etelä-Afrikkaan ja työskenteli Pretorian yliopistosairaalassa. Neljän Pretoria-vuuoden jälkeen hän väitteli tohtoriksi gastroskopiasta. Sen jälkeen hän palasi Ruotsiin ja työskenteli vuosina 1971–79 Taalainmaalla ja Hälsinglandissa.Sen jälkeen hän siirtyi Skåneen Trelleborgin sairaalan ylilääkäriksi. Vuonna 1989 hän siirtyi Saudi-Arabian Riadiin Kuningas Faisalin erikoissairalaan ja tutkimuskeskukseen vuosiksi 1989–96 työkenttänään endoskopia.\nEläköidyttyään ja palattuaan Ruotsiin asuinpaikkanaan Trelleborg Cronstedt osallistui aktiivisti lapsuuteensa liittyvän suomalaisten sotalasten paikallisen yhdistyksen, Sydsveriges Finska Krigsbarn, toimintaan. Vuosina 2006–2008, 2016 ja 2017 hän oli yhdistyksen puheenjohtajana.[8]Jean Cronstedt oli Svensk Förening för Gastrointestinal Endoskopin puheenjohtaja vuosina 1982–1983. Seura yhdistettiin vuoden 1992 jälkeen Svensk Gastroenterologisk Föreningiin, jonka kunniajäsen Cronstedt on. (Lähde: Läkartidningen nr. 28–30, 2016, s. 1305)\nCronstedt, Jean: Den gastrointestinala endoskopins utveckling, s. 175–194. Nordisk Medicinhistorisk Årsbok, 1986.\nCronstedt, Jean: Krigsbarn, gymnast, läkare – Mitt liv i fyra världsdelar.. Trelleborg: eget förlag, 2001.\nCronstedt, Jean: Finlands långa ödeskamp – ett krigsbarns berättelse. ISBN: 978-91-639-0711-1 (Sjunde upplagan), s. 88. Eget förlag, 2016.\nbio, Stats and Results Olympics at Sports-Reference.com (englanniksi)\n↑ Vem är Vem? Norrland, supplement, register 1968 runeberg.org. 22.9.2016. Projekt Runeberg. Viitattu 3.1.2017. (ruotsiksi)\n↑ Rafael OLIN's Family Tree / Jean Leopold Cronstedt geneanet.org. Rafael Olin. Viitattu 4.1.2017. (ruotsiksi)\n↑ All-Time Penn State Olympians 10.4.2004. bigten.org. Viitattu 4.1.2017. (englanniksi)\n↑ Championats du Monde 1954 romgym.ro. Viitattu 4.1.2017. (romaniaksi)\n↑ SKS 10-bästalistor 1945–2015 / 1955 18.12.2016. Stockholm: Sportjournalisternas Klubb Stockholm. Viitattu 4.1.2017. (ruotsiksi)\n↑ Svenska Mästare - Manlig Artistisk Gymnastik gymnastik.se. Viitattu 3.1.2017. (ruotsiksi)\n↑ Andreas Mårtenson: Foten blev Jeans fall i Rom 12.8.2008. Trelleborg: Trelleborgs Allehanda. Viitattu 3.1.2017. (ruotsiksi)\n↑ Jean Cronstedt: Jean Cronstedt - Så här skrev Skånska Dagbladet November 2012. TERVE! Medlemsblad för Sydsveriges finska krigsbarn. Viitattu 4.1.2017. (ruotsiksi)\nNoudettu kohteesta ”https://fi.wikipedia.org/w/index.php?title=Jean_Cronstedt_(voimistelija)&oldid=16815059”\nViimeksi muokattu 7. lokakuuta 2017 kello 17.25", "timestamp": "2019-09-20T22:43:24Z", "url": "https://fi.m.wikipedia.org/wiki/Jean_Cronstedt_(voimistelija)"}