{"text": "Hiivahommia: Jolly Pumpkin Noel de Calabaza\nJoulu oli ja meni, mutta jokunen ylensyöntikauden olut pyörii edelleen kaapissa. Tiistain tuhoamisvimma kohdistui michiganilaisen Jolly Pumpkinin Noel de Calabazaan. RB luokittelee Noel de Calabazan väljästi kategoriaan \"belgian strong ale\". Jolly Pumpkin kuitenkin tunnetaan happamista oluistaan, joten aivan tavanomaisinta maustesiirappia tämä pullo tuskin sisältää. Tynnyrikypsytys on ainakin kuulunut tämän oluen valmistusvaiheisiin. Lämpöä on 9 %:n edestä, joten 0,75 l. pullosta riittää jattavaa useammallekin. Kausioluen saatavuus on luonnollisesti rajattu. Ulkomailla tärppää jälleen lähiöbaaria paremmin, tosin eräässä Puotilan ostarin ravitsemusliikkeessä muistelen tätä jokunen vuosi sitten nähneeni.\nPullon avautuessa kuuluva posahdus kielii voimakkaasta hiilihappoisuudesta, mikä vahvistuu kaadon aikana. Lasin valtaa utuisen rubiininpunaisen oluen ohella kuohuva, hieman keinotekoisesti vaahtomuovia muistuttava vaahto. Tuoksu alkaa voimakkaasti happaman marjaisena ja kuivan tammisena. Kirsikkaisuus on lähes käsin kosketeltavaa, samoin oluen lämmettyä esiin nouseva punaherukka ja hapokas viinirypäle. Lambictyyliin käymisaromi funkkaa voimalla. Bretta ei erotu kovin tunnusomaisena, joten muitakin pöpöjä tässä varmasti on. Aavistus jotain todella tummaa erottuu taustalta, se voisi olla hiivan aiheuttamaa tai ehkä todella tummaa sokeria. Tynnyrikäsittelyn tuoma vaniljaisuus on melko vähäistä, mutta itse puu erottuu vahvasti. Maku on todella hapan ja lähes pistävän maitohappoinen. Makeus on lähes minimissään ja vain pieni käyneen marjainen sokerin häivähdys pääsee happovyöryn läpi. Lambiceista pitävälle sinänsä miellyttävä rutikuivuus kostautuu kuitenkin mallasrungon köykäisyytenä. Erityisesti suuta supistavan kuiva ja voimakkaan tamminen loppu kaipaisi selvästi pientä tasapainoa maltaisuudesta. Rajusti kuohuva hiilihappoisuus korostaa köykäisyyttä entisestään. Jälkimaku jatkuu nahkean satulanahkaisena ja käyneen hedelmäisenä todella pitkään. Kevyestä rungosta huolimatta alkoholi kätkeytyy ihmeen tehokkaasti. Kokonaisuuten Noel de Calabaza on mielenkiintoisella tavalla jouluoluiden makean mausteisesta valtavirrasta eksynyt olut. Erityisesti tuoksu on herkullinen. Suosittelen erityisesti happamien oluiden ystäville. PISTEET: 39/50\nLähettänyt esox klo 21:52\nTunnisteet: belgityylinen ale, hapan ale, Jolly Pumpkin, olutarviot", "timestamp": "2019-03-24T15:26:22Z", "url": "http://hiivahommia.blogspot.com/2013/01/jolly-pumpkin-noel-de-calabaza.html"}