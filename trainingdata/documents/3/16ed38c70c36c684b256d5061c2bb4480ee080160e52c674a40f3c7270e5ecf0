{"text": "Balmainin suolasuihke ja ranskanlettitestailuja - Oh so many reasons | Lily.fi\n5.9.2015 09:36 ohsomanyreasons\tOh so many reasons\nOlen niin myöhäisherännäinen tämän tuotteen kohdalla ja ei ole kauaa kun sanoin ystävälleni, että en voisi kuvitella käyttäväni suolasuihketta, sillä oma luonnontaipuisa tukka on tarpeeksi karhea, käkkärä ja takkuuntuva ja ajatus tuotteesta, joka tekee hiukset nahkeaksi kuin merivedessä uinnin jälkeen ei ole juurikaan houkutellut. Sen sijaan käytän melkein aina vain silottavia, suoristavia, pehmentäviä ja kiiltoa tuovia seerumeita ja viimeistelen pinnan GHD:n suoristusraudalla.\nMutta mutta, nyt tarpeeksi kauan kun silmissä on pyörinyt kuvia hittitukka WOB:sta ( wavy bob), olen alkanut katsomaan kateellisina kiharia polkkahiuksia ja kesällä beach wave-tyyppisiä kiharoita ja huolettomia lainekampauksia.\nOlen käynyt hypistelemässä Balmainin tuotetta monesti myymälöissä luettuani tuotteesta niin paljon blogipostauksia, mutta jostain syystä aina jättänyt sen ostamatta ajatellen, että se on taas yksi turha tuote lojumaan peilikaappiin. No harhailtuani kosmetiikkaosastolla yhtenä iltana tartuin lopulta tuotteeseen ja ostin sen. Ja melkeinpä rupesi kaduttamaan etten hankkinut sitä aiemmin!\nEnsinnäkin päätä myöten menevän tyven tupeeraukset ja hiuslakat voi unohtaa, suolasuihketta tyveen suihkuttamalla saa lättähiukset nousemaan päänahasta uusiin ulottuvuuksiin muutamalla suihkauksella ja pöyhimisellä. Suolasuihkeet toimivat myös kampauksen ja kiharien pohjana, sekä esimerkiksi lättänän poninhäntäkampauksien muhkeuttajana. Lisäksi tuote tuo kivasti tukea loiville kiharoille ja beach waves-laineille.\nBalmainin tuote ei tee mielestäni hiuksesta liian karkeaa ja käytän sitä vielä kämmenen kautta laitettuna, jolloin sen määrää voi annostella, eikä sitä vahingossa suihkauta vain yhteen hiusosioon liikaa.\nInnostuinpa samaan syssyyn testailemaan beach waves-tyyppisiä kiharoita ranskanletillä. Suolasuihketta illalla kuivaan hiukseen, hiukset yöksi löysälle ranskanletille ja aamulla on laineet/boho-tyyppiset kiharat. Tiukemmalla ranskanletillä ja voimakkaammilla muotoilutuotteilla tai letittäen hiukset kosteana saa tietystä kähäräisemmän lopputuloksen. Tarvittaessa voi vielä rutistella kiharoita kasaan suolasuihkeella kämmenen kautta.\nMiksei syksyä voisi ihan hyvin vielä jatkaa beach waves-lookilla? Vaikka toisaalta, odottelenkin jo vähän seuraavaa kampaajakäyntiä, että saisi taas vähän tummempaa sävyä ja syksylookkia. Jotenkin sitä aina kaipaa sileää ja kiiltävää hiuksen pintaa aina syksyllä auringon vaalentaman kuivan latvan sijaa.\nMikä on sinun suolasuihke-lemppari?", "timestamp": "2018-10-22T21:51:02Z", "url": "https://www.lily.fi/blogit/oh-so-many-reasons/suolasuihke-ja-ranskanlettitestailuja"}