{"text": "Poliisi päästi läheissuhdeväkivallasta epäillyn putkasta ennen uhrin kuulemista ja DNA-näytettä – sai varoituksen - MTVuutiset.fi\nPoliisi päästi läheissuhdeväkivallasta epäillyn putkasta ennen uhrin kuulemista ja DNA-näytettä – sai varoituksen\nJulkaistu 12.06.2019 06:42\nPoliisimies sai varoituksen vapautettuaan kiinniotetun, läheissuhdeväkivallasta epäillyn henkilön liian aikaisin viime vuoden huhtikuussa.\nMies ilmoitti poliisivankilan vartijalle, että kiinniotettu voidaan vapauttaa, vaikka asiassa ei ollut annettu pidättämiseen oikeutetun virkamiehen päätöstä. Poliisin olisi pitänyt kysyä jatkotoimista asian tutkinnanjohtajalta.\nOikeuden mukaan teko vaaransi tutkinnan onnistumisen, sillä kiinniotettu vapautettiin ennen kuin läheissuhdeväkivaltatapauksen toista osapuolta oli ehditty kuulla. Myös DNA-näyte oli jäänyt ottamatta, eikä henkilöä ollut rekisteröity henkilötuntomerkkien ottamiseksi.\nPuutteelliset ohjeistukset selittivät\nPohjois-Karjalan käräjäoikeuden mukaan ei ollut näyttöä, että teko olisi tehty tarkoituksellisesti tai tietoisesti, eikä sille ollut motiivia tai syytä. Siksi teon katsottiin tapahtuneen huolimattomuuden vuoksi.\nOikeus tuomitsi vuonna 1968 syntyneen poliisimiehen tuottamuksellisesta virkavelvollisuuden rikkomisesta varoitukseen.\nOikeus perusteli rangaistusta sillä, että Joensuun poliisilaitoksella, jossa välikohtaus tapahtui, menettelytavat olivat vaihdelleet, eikä niistä ollut yksiselitteistä tai selkeää ohjeistusta.\nPoliisin virkarikokset Poliisi Joensuu Käräjäoikeus Rikos", "timestamp": "2019-11-20T07:05:50Z", "url": "https://www.mtvuutiset.fi/artikkeli/poliisi-paasti-laheissuhdevakivallasta-epaillyn-putkasta-ennen-uhrin-kuulemista-ja-dna-naytetta-sai-varoituksen/7445294"}