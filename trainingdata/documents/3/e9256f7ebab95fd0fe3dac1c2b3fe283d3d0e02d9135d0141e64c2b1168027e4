{"text": "Tarinoiden tärkeys eli miksi lopetamme yhden palstan - TorikokousTorikokous\nTarinoiden tärkeys eli miksi lopetamme yhden palstan\nPetja Savoila8.1.2015 16:10\nTorstaisin suurin piirtein tähän kellonaikaan pitäisi ilmestyä tulevan viikon tapahtumia ruotiva Torilla tavataan -palsta. Paitsi että eipä enää ilmestykään. Tapahtumakooste on ollut pidemmän aikaa suurennuslasin alla Torikokouksen toimituksessa ja päätimme, että yksi sopiva ajankohta miettiä uusiksi koko konsepti olisi vuodenvaihde. Syy palstan pölkylle viemiseen on yksinkertainen ja raadollinen: työmääräänsä nähden se ei kerännyt riittävästi lukijoita.\nMutta asiaan liittyy muutakin. Ehkä on syytä hieman avata verkkojournalismin kulissien takaista todellisuutta.\nTorilla tavataan -palstan idea kuulostaa suunnittelupöydällä järkeenkäyvältä, ehkä jopa mainiolta: perataan kaupungin netissä levällään oleva tapahtumatietojen sillisalaattia ja nostetaan sieltä esiin ne parhaimmat sekä mielenkiintoisimmat, niin lukijoiden ei tarvitse haaskata aikaansa verkossa harhailuun. Tehdään vielä siitä mielenkiintoisimmasta tapahtumasta ihan kunnon juttu. Ja jos hyvin käy, päästään samalla seuraamaan paikallisten tekijöiden touhuja ja tehdään juttuja ruohonjuuritason meiningistä, niistä bändeistä ja toimijoista, joista kukaan muu ei tee.\nAinoa kysymysmerkki on se, kiinnostaako tämä lukijoita? Kokeeko pääkohderyhmämme, nuoret aktiiviset kaupunkilaiset, tämän palvelun tarpeelliseksi? Tilastojen valossa näyttää siltä, että ei koe. Torilla tavataan -palstan puitteissa on kirjoitettu muutamia Torikokouksen suosituimpia juttuja, kuten kansainväliseksi nettihitiksi singonneet bluegrass-rokkarit Steve’n’Seagulls (5676 lukijaa) sekä paikallisessa rap-skenessä vahvasti arvostetut Korstoraatio (1517 lukijaa) ja Rehtivee (567 lukijaa).\n(Lukijoilla tarkoitetaan tässä kirjoituksessa Google Analyticsin ilmoittamia yksittäisiä lukijoita, ei jutun keräämiä klikkejä, joiden lukumäärä on suurempi. Yksi ihminen kun voi ladata jutun useammankin kerran. Mediassa on tapana käyttää ilmoitustavoista jälkimmäistä, sattuneesta syystä. Tämä lienee erillisen blogikirjoituksen aihe, joten se siitä.)\nOn toki hienoa tehdä Torikokousta tunnetuksi Yhdysvaltoja myöten, kuten Steve’n’Seagulls-yhtyeen tapauksessa, mutta nämä lukemat eivät kerro totuutta Torikokouksen onnistumisesta sen tärkeimmässä tehtävässä: tulla osaksi Jyväskylää ja asukkaiden elämää, luoda jyväskyläläisten yhteisöä.\nEdellä mainitut jutut eivät näet ole luettuja siksi, että ne olisivat vedonneet Torikokouksen lukijoihin omilla meriiteillään, vaan siksi, että niitä on linkitetty kyseisten artistien toimesta sosiaalisessa mediassa. Hip hopin seuraajat ovat nuoria ja erittäin aktiivisia netissä, ja kun juttu välähtää skenen tutkassa verkkolinkin muodossa, on lukijamäärä taattu. Steve’n’Seagullsilla puolestaan on 220 000 Facebook-tykkääjää. Jokainen osaa varmasti itse päätellä, millaista mannaa se on jutulle, joka linkitetään heidän seinällään.\nKun juttua syystä tai toisesta ei linkitetä, se näkyy armotta lukijamäärissä. Etenkin suosittujen esiintyjien kohdalla ero on silmiinpistävä. Maailman hauskimmaksi mieheksi viime syksynä valittu Ismo Leikola keräsi Torikokouksen haastattelussa vaivaiset 189 lukijaa. Suomen ja kenties jopa Euroopan puhutuin metallibändi Lost Society ei pärjännyt 193 lukijallaan juuri paremmin. Voi vain arvella, millaisen kävijäpiikin edellä mainittujen 32 tuhatta tai 65 tuhatta Facebook-tykkääjää olisivat tuoneet.\nTämän tilastomyllytyksen tarkoitus ei ole väittää, että kaikessa on kyse kävijämääristä. Toki ne ovat kivoja bonuksia siinä missä raha, valta ja komea ulkonäkö, mutta ennen kaikkea kävijädata toimii osviittana sen suhteen, että mikä Torikokouksen lukijoita kiinnostaa.\nSe, mikä tuntuu sytyttävän, on hyvä tarina. Torikokouksen luetuimpia sisältöjä ovat omilla jaloillaan seisseet reportaasit Huhtasuolta (1631 lukijaa) ja hylätyiltä virkistysalueilta (1284 lukijaa) sekä surkuhupaisaksi venynyt saaga Yliopistonkatu 6:sta, jossa ei peseydytä vieläkään (2108 lukijaa ja seurantajutulla 1745 lukijaa). Tarinoita voi kertoa myös paikallisista artisteista, tapahtumista ja tekijöistä. Sen sijaan, että yritämme pakolla julkaista viikottaisen tapahtumahaastattelun, mitäpä jos liikkeelle lähdettäisiin tarinan ehdoilla. Tästä hyvänä esimerkkinä on toiminut lähes tuntemattomasta Constantine-yhtyeestä kertova reportaasi (630 lukijaa).\nTorikokouksen toimitus on mikroskooppisen pieni ja sisältöä tehdään edelleen harrastuspohjalta, muun työn ohessa. Ei ole mitään mieltä uhrata kahta työpäivää juttukokonaisuuten, jonka lukee alle 150 ihmistä, vain siitä syystä, että näin tässä viikkojulkaisukalenterissa nyt on sovittu. On ensiarvoisen tärkeää, että kohdennamme resurssimme oikein.\nEmme halua lähteä mukaan linkityshippaan tai tunkea pääsivua täyteen lyhyttavaraa. Sitä tarjolla riittämiin muualla. Yritämme alkavan vuoden aikana kertoa yhä enemmän tarinoita Jyväskylästä. Torikokouksen pitkiä juttuja luetaan keskimäärin useita minuutteja, joten uskomme, että tälle on kysyntää. Ihmiset haluavat lukea oivaltavia, huolella tehtyjä ja syvääluotaavia tarinoita elämästä, tai kuten teatterin monitoimimies Antti Suora heitti haastattelunsa yhteydessä, ”juttuja, joissa on haastateltu enemmän kuin vain yhtä ihmistä”.\n«Hyvää uutta vuotta! Torikokous.fi:tä saa ensi vuonnakin lukea ilmaiseksi, paitsi jos haluaa maksaa Torikokous.fi ja Yläkaupungin Yö saivat toisensa»\nItselläni on tapana lukea uutiset ja myös Torikokous RSS-feedien kautta kun ehdin, joskus viikkojakin jäljessä. Viikon tapahtumalistauksia ei ole merkitty otsikoihin, joten pidin niitä pitkään tavallisina juttuina. Kun luin ne, tapahtumat olivat jo olleet ja menneet. Eri juttutyyppien nimeämien otsikoihin auttaisi.\nKiitos tästä näkökulmasta, Tiu!\nTorilla tavataan -palstan lopettaminen johtaa toivottavasti siihen, että pystymme tekemään entistä enemmän ns. ajattomia juttuja, joiden pariin voi hypätä ensimmäistä kertaa vaikkapa useita viikkoja julkaisun jälkeen.\nJos muuten kiinnostaa, niin yksi tapa seurata Torikokous.fi:n julkaisuja jatkossa on sähköpostilistalle liittyminen. Toimitamme joka perjantai koosteen julkaisemistamme jutuista suoraan sähköpostiin. Lisätietoja täällä: http://torikokous.fi/jasenyys/.", "timestamp": "2017-10-20T21:47:55Z", "url": "http://torikokous.fi/blogi/tarinoiden-tarkeys-eli-miksi-lopetamme-yhden-palstan/"}