{"text": "Paavo Väyrynen » Nuorille enemmän oikeuksia\nNäinä päivinä tulee kuluneeksi 45 vuotta siitä, kun tulin ensimmäisen kerran valituksi eduskuntaan. Vuoden 1975 lopulla aloitin työni valtioneuvoston jäsenenä ensin opetus- ja työvoimaministerinä ja vuodesta 1977 alkaen ulkoministerinä.\nVaalikampanjani aikana olemme voineet yhdessä lappilaisten kanssa muistella menneitten vuosikymmenten työtäni eduskunnassa ja valtioneuvostossa. Tälle pohjalle on hyvä rakentaa tulevaa.\nKun aloitin kampanjani Lapin pohjoisimmista kunnista, esillä olivat muun muassa alueen koulutukseen liittyvät erityiset ongelmat.\nKun toimin opetusministerinä, käynnistin saamenkielisen alkuopetuksen järjestämisen. Aluksi se oli hankalaa, kun tarjolla ei ollut riittävästi saamentaitoisia opettajia. Nyt saamenkielinen ja saamen kielten opetus toimii erinomaisesti.\nOpetusministerinä myönsin luvan usean pienen lukion perustamiseen. Lukiokoulutus aloitettiin mm. Utsjoella, Enontekiöllä, Pelkosenniemellä ja Savukoskella. Tämä oli mahdollista, kun peruskoulun yläasteella ja lukiossa käytettiin yhteisiä opettajia.\nLukiokoulutus on edelleen pyrittävä järjestämään siten, että nuoret voivat käydä koulua kotoa käsin. Ammattikoulutuksen osalta tämä on vaikeampaa.\nPohjoisen kierroksella mieleeni tuli ajatus, että ammattiopiston yleisopintojen koulutusta voitaisiin ehkä järjestää lukio- ja peruskouluopetuksen yhteyteen, jolloin monet nuoret voisivat jatkaa hieman pidempään koulunkäyntiä omalla kotipaikkakunnallaan. Tässä tarvitaan ennakkoluulottomuutta ja joustavuutta.\nEnontekiöllä tapasin kaksi 16-vuotiasta nuorta, jotka esittivät kysymyksen äänioikeusiän alentamisesta. Kerroin jo pitkään kannattaneeni sen alentamista 16 vuoteen. Nyt se pitää tehdä. Vaalikelpoisuusikä tulisi pitää 18 vuodessa.\nLapin teillä ajellessani olen tullut ajatelleeksi toistakin nuoriin liittyvää uudistusta. Nuorten käytössä on yhä enemmän mopoautoja. Ne ovat vaarallisia sekä käyttäjälleen että muulle liikenteelle. Mopoautot ovat yhtä kalliita kuin halvimmat vakioautot.\nMielestäni 16-vuotta täyttäneille nuorille tulisi voida myöntää auton ajokortti. He voisivat siten käyttää turvallisempia autoja. Muun muassa Yhdysvaltojen useimmissa osavaltioissa tämän ikäisillä nuorilla on oikeus ajokorttiin. Ajonopeus voitaisiin rajata 18 vuoden ikään saakka 80 kilometriin tunnissa. Ainakin autokoulun teoriajakso voitaisiin sisällyttää peruskoulun ylimmän luokan opetusohjelmaan.\nLapista katsoen Kataisen-Stubbin hallituksen liikennepolitiikka näyttäytyy järjettömänä. Sinipunapuolueet ajavat Helsinkiin tarpeetonta ja mielettömän kallista Pisara-rataa. Lapissa osa teistäkin on kurjassa kunnossa. Esimerkiksi Kilpisjärvelle ja sitä kautta Norjaan joudutaan ajamaan suorastaan hengenvaarallista tietä, jota pitkin ajavat myös talvikeleihin tottumattomat ulkomaalaiset rekkakuskit ja vieläpä kesärenkailla.\nTie pitää saada nopeasti korjatuksi. Kuorma-autoille pitää määrätä välittömästi ainakin Lapissa talvirengaspakko, kuten Ruotsissa ja Norjassa on tehty.", "timestamp": "2019-11-22T23:07:24Z", "url": "https://www.paavovayrynen.fi/2015/03/20/nuorille-enemman-oikeuksia/"}