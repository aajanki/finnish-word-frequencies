{"text": "Emma Kari arvoistaan: \"Omaa maailmantuskaa ei saa siirtää lapsiin\"\nEmma Kari arvoistaan: ”Omaa maailmantuskaa ei saa siirtää lapsiin”\nEmma Kari vastasi Kaksplussan esittämiin väittämiin, jotka liittyvät ekologisuuteen lapsiperheessä. Mitkä ekologisiin valintoihin liittyvät väittämät hän on valmis allekirjoittamaan ja mitkä puolestaan kumoamaan?\n– Emme voi ajatella lapsiamme ympäristöongelmana, mutta heille on opetettava ympäristökasvatusta, Emma Kari sanoo.\nMonet kokevat ekologisen elämäntavan luomuruokailuineen ja kestovaippoineen työlääksi lapsiperheessä. Ja eihän muovin määrää voi mitenkään edes välttää, kun perheeseen tulee vauva. Onko lapsen hankkiminen itse asiassa luonnon kannalta pahin ympäristöteko?\nMitkä ekologisiin valintoihin liittyvät väittämät Emma Kari on valmis allekirjoittamaan ja mitkä puolestaan kumoamaan?\nKun perheeseen tulee vauva, muovikrääsää ei voi välttää.\n”Pitää osittain paikkansa, tavaran määrä yllätti minutkin alussa. Olin päättänyt, että meille ei hankita mitään ylimääräistä, koska asuimme tuolloin yksiössä. Vieraat halusivat kuitenkin huomioida uuden tulokkaan, joten tavaraa alkoi huomaamatta kertyä. Tuliaisia tuoville kannattaa vihjata, mitä perheessä oikeasti kaivataan, etteivät kaikki toisi samoja muovileluja.”\nEkologisen ideologian noudattaminen on vauva-aikana työlästä.\n”Pitää osittain paikkansa. Mielestäni on hienoa, että perheissä mietitään omaa kuluttamista. Asioita kannattaa kuitenkin aina miettiä oman jaksamisen mukaan. Tärkeintä on vanhemman ja lapsen välinen hyvä suhde.\nVaikka olisi ennen vauvan syntymää ajatellut, että meillä käytetään vain kestovaippoja, se ei välttämättä sujukaan. Siitä ei kannata soimata itseään loputtomasti.\nJokaisen kannattaisi silti miettiä kulutustaan, sillä sen vähentäminen voi olla paljon helpompaa kuin olisi arvannut.”\nEkologisesti ja luomusti eläminen tulee kalliiksi.\n”Pitää osittain paikkansa. Kun käymme lastemme kanssa Lapissa, matkustamme sinne yöjunalla. Olisihan se kiva sanoa, että junalla matkustaminen on edullisempaa kuin lentäminen, mutta se ei ikävä kyllä ole niin. Jos lentäminen on halvempaa, on ymmärrettävää, että monet lapsiperheet lentävät. Perheiden syyllistäminen on turhaa, jos yhteiskuntamme tukee ympäristölle haitallista matkustustapaa.\nOnneksi eettiset valinnat tulevat usein myös edullisemmaksi. Monet asiat maksavat uutena todella paljon. Jokainen, joka on ostanut lasten talvihaalareita kaupasta, on taatusti hieraissut silmiään nähtyään hintalapun. Talvihaalarin ostaminen kirpparilta on sekä ekologista että edullista.”\nJos ympäristöasioista puhuu lapsille, he ahdistuvat liikaa.\n”Pitää osittain paikkansa. Ympäristöasioista pitää puhua, mutta omaa maailmantuskaa ei saa siirtää lapsiin. Vaikka itse kantaisi huolta ympäristöstä, asiat kannattaa suodattaa lapselle niin, ettei pelko siirry, vaikka tietoa siirtyy.\nKoitan tarjota lapsilleni mahdollisimman paljon iloisia kokemuksia luonnossa. Vietän heidän kanssaan paljon aikaa metsissä. Jos näemme harvinaisen linnun, kerron, ettei lintu ole Suomessa kovin yleinen.\nOlen käynyt alkutalvisin Saimaalla kolaamassa pesiä norppavauvoille. Olen kertonut lapsilleni, että autamme norppia, koska ne tarvitsevat apua. Olen kuitenkin jättänyt kertomatta, että kyse on äärimmäisen uhanalaisesta lajista, joka saattaa kuolla sukupuuttoon. Pian ei ehkä ole norppavauvoja, joille voisi kolata pesiä.”\nYksin ei voi saada mitään aikaan.\n”Ei pidä paikkaansa. Jos kaikki ajattelisivat, ettei yhden ihmisen valinnoilla ole väliä, kukaan ei tekisi mitään. Jokainen iso asia rakentuu miljoonasta pienestä. Mitä useampi ihminen päättää liikkua ja kuluttaa kestävämmin, sitä paremmin asiat ovat yhteiskunnassa ja koko maailmassa.”\nLapsiperhe tarvitsee auton.\n”Ei välttämättä pidä paikkaansa. Meillä ei ole koskaan ollut autoa, mutta asummekin keskustassa hyvien joukkoliikenneyhteyksien ja pyöräteiden varrella. En missään tapauksessa hankkisi autoa, koska meille siitä olisi vain vaivaa.\nJoissakin kaupungeissa ja kunnissa autoa kuitenkin varmasti tarvitaan, jos julkinen liikenne kulkee harvakseltaan ja välimatkat ovat pitkät.\nKaupungeissa yleistyneet yhteiskäyttöautot ovat mahtava juttu. Niiden ansiosta satunnaisille mökki- tai mummolareissuille autoa tarvitsevat eivät joudu hankkimaan omaa autoa.”\nNykylapset ovat luonnosta vieraantuneita.\n”Ei pidä paikkaansa. Luontohan on läsnä kaikkialla. Luontopäiväkodit ja päiväkotien ja koulujen luontoretket ovat lisääntyneet, koska lapsille halutaan tarjota luontokokemuksia. Poikani koulun Suomi 100 -itsenäisyysjuhlassa juhlistettiin luontoa ja rehtori piti puheen Suomen metsille.\nLapset ovat myös taitavia luomaan omanlaistaan luontosuhdetta. Tyttäreni on kehittänyt mielikuvitushahmo Herra Variksen, joka kulkee kanssamme päiväkotiin. Tyttäreni vahvistaa luontosuhdettaan kuvittelemalla tällaisen eläimen rakkaaksi ystäväkseen.”\nLapsen saaminen on luonnon kannalta pahinta, mitä voi tehdä.\n”Ei pidä paikkaansa. Tuntuisi järjettömältä ajatukselta, ettei olisi ketään perimässä tätä maapalloa meidän jälkeemme. Emme voi ajatella omia lapsiamme ympäristöongelmana. Sillä tosin on merkitystä, miten opetamme lapsemme kohtelemaan muita ihmisiä ja omaa ympäristöään.”", "timestamp": "2018-12-11T14:48:44Z", "url": "https://www.kaksplus.fi/perhe/vanhemmuus/emma-kari-arvoistaan-omaa-maailmantuskaa-ei-saa-siirtaa-lapsiin/"}