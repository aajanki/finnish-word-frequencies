{"text": "Villavaltakunta: Kannet neuvolakorttiin ja Mutterpassiin\nNyt kun kolmekymmentä raskausviikkoa napsahti täyteen, sain vihdoinkin aikaiseksi askarrella kannet Mutterpassiin. Se on siis se läpyskä, johon täällä Saksassa raskausaikana täytellään kaikenlaisia tietoja. Ikäänkuin äidin neuvolakortti.\nMinulla ei juuri muita tarvikkeita tähän projektiin ollut kuin kahta huopakangasta, joten lopputulos on aika simppeli. Mutterpass-tekstin lisäsin lähinnä muita käyttäjiä ajatellen, tosin siihen tuli hiukan huonosti valittua langan väri. Mutta ehkäpä se tuosta tarpeeksi erottuu.\nKoska kansien tekeminen oli niin helppoa ja kivaa, piti käsittelyyn ottaa tietysti myös Hoon neuvolakortti. Se sai kannet vaalean liilasta huovasta ja koristeeksi aplikoin joutsentrikoosta palan. Se taisi muuten olla elämäni ensimmäinen aplikaatio ompelukoneella ja onnistui muuten ihan hyvin, mutta pari ruttua tuli.\nMutterpassin sydämen ompelin siis alunperin käsin, mutta aplikoinnista pienesti innostuneena purin sen ja ompelin koneella uudelleen. Ja kyllä siitä taisi kivempi tuolla tavalla tulla.\nHuopia jäi vielä hyvin jäljelle, joten voin edes kuvitella viitsiväni askarrella jouluvauvan neuvolakorttiin samanlaiset. Vielä en sitä viitsi tehdä, sillä hän saanee aluksi saksalaisen version kortista ja sen mitoista minulla ei ole mitään hajua.\nKirjoittanut KirsikkaHoo klo 11.22.00", "timestamp": "2018-08-17T07:07:59Z", "url": "https://villavaltakunta.blogspot.com/2017/10/kannet-neuvolakorttiin-ja-mutterpassiin.html"}