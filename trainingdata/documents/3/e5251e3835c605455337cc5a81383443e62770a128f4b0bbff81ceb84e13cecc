{"text": "Liikenteen uudet tuttavuudet | Raitiotieallianssi\nBlogi › Yleinen › Liikenteen uudet tuttavuudet\nHarvoin tarjolla – uniikki kohde Hervannassa\nLiikenteen uudet tuttavuudet\n20.12.2019 | Yleinen\nJoulukuussa Tampereen katukuvaan ilmestyi uusia liikennevaloja, jotka tulevat vaikuttamaan sekä Ratikkaan että muihin liikenteen käyttäjiin. Uusia opastimia ovat raitiovaunuvalot, raitiovaunujen liikennevalo-opastin ja vaihdeopastimet. Valoja tulee 37 risteykseen ja täysin uusia valoja tästä potista on 19 kappaletta. Raitiovaunuvaloja on yhdeksän, jotka kaikki sijoittuvat Hervantaan. Vaihdeopastimia tulee neljään eri paikkaan. Raitiovaunuvalot vaikuttavat muihin tienkäyttäjiin, mutta raitiovaunujen liikennevalo-opastimen ja vaihdeopastimet voi jättää ratikkakuskien huoleksi.\nMitä nämä uudet valot sitten kertovat liikenteen käyttäjälle? Uutena opastimena autoilijalle tulee raitiovaunuvalo, joka pitää muistaa ottaa huomioon. Se velvoittaa muuta liikennettä pysähtymään Ratikan lähestyessä. Raitiovaunuvalot tulevat niihin risteyksiin, joissa raitiovaunuilla ei ole opastimia. Raitiovaunuvalo on muodoltaan kolmio, jossa on ylhäällä kaksi punaista valoa ja alhaalla yksi keltainen. Se muistuttaa ulkonäöltään ja toiminnaltaan tasoristeyksissä käytettäviä varoitusvaloja. Raitiovaunuvaloista saatetaan käyttää välillä virheellisesti nimitystä jokerivalo, mikä on tarkoitettu bussiliikenteen ohjaamiseen. Ero on siinä, että raitiovaunuvaloissa punainen valo vilkkuu ja jokerivaloissa se on kiinteä. Jalankulkijoille tarkoitetuissa valoissa on kaksi valoa: punainen ja keltainen.\nTampereen autoilijoille tulee uudeksi opastimeksi raitiovaunuvalo.\nRaitiovaunujen liikennevalo-opastin on tarkoitettu raitiovaunujen kuljettajille. Neljä erilaista valoa viestivät samoin perusperiaattein kuin tavallisissa liikennevaloissa, mutta niissä on värien sijaan neljä erilaista valkoista symbolia. Katualueella olevalla raitiotiellä ei käytetä vihreää, keltaista tai punaista opastetta, jotta ajoneuvojen tai Ratikan kuljettajat eivät tulkitsisi vahingossa vääriä liikennevaloja. Sama tapa on käytössä ympäri maailmaa. Valoja on neljä, mikä myös erottaa opastimen tavallisista liikennevaloista. Neljättä opastinta kutsutaan etuusopastimeksi. Etuusopastimen symboli on pallo, punaista valoa vastaava valo on merkitty kirjaimella S, keltainen on merkitty vaakaviivalla ja vihreä nuolella. Radassa on ilmaisinsilmukat, jotka lähettävät liikennevalokojeelle etuuspyynnön ratikan lähestyessä risteystä. Neljäs opastin eli etuusopastin kertoo kuskille jo hieman kauempaa, että valo on vaihtumassa vihreäksi. Tämä auttaa kuskia ennakoimaan Ratikan kuljettamista paremmin. Sekaliikennekaistalla, kuten esimerkiksi Hämeenkadulla, ratikka noudattaa samoja valoja ajoneuvojen kanssa.\nRaitiovaunujen liikennevalo-opastin on tarkoitettu Ratikan kuljettajille. Symbolit on merkitty valkoisella, jottei valot mene sekaisin tavallisten liikennevalojen kanssa.\nRatikkakuskit tutustuvat työssään lisäksi vaihdeopastimiin. Vaihdeopastimia tulee niihin risteyksiin, joissa on sähköisesti ohjattuja vaihteita. Ne näyttävät kuljettajalle, että vaihde on lukittunut haluttuun asentoon ja vaihteen voi turvallisesti ylittää. Vaihdeopastin näyttää perustilassa vaakaviivaa, joka tarkoittaa, että komentoa odotetaan. Lisäksi mukana saattaa olla lisäopastimia, joita käytetään raitiovaunujen keskinäisen risteävän liikenteen hallintaan. Näitä opastimia ovat S ja kolmio. Nämä valot koskevat vain raitiovaunuja, eikä tavallisen kulkijan tarvitse välittää niistä.\nVaihdeopastimet näyttävät kuljettajalle, että vaihde on lukittunut haluttuun asentoon.\nRatikan liittyessä liikenteen joukkoon, on liikkujilla uutta opeteltavaa. Uudet opastimet pitävät huolen, että liikenne sujuu turvallisesti, kun sääntöjä noudatetaan. Liikennevalokoje pitää huolen, että Ratikka kulkee omalla vuorollaan. Liikenteessä toimii siis sama perussääntö kuten ennenkin: noudatetaan sääntöjä ja otetaan toiset tienkäyttäjät huomioon.", "timestamp": "2020-07-08T03:19:08Z", "url": "https://raitiotieallianssi.fi/liikenteen-uudet-tuttavuudet/"}