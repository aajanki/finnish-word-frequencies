{"text": "Foliohattuilu on etuoikeus — Kaisa W Koskinen\nHattivattielämä on todella suuri siunaus. Monet pitää henkisellä polulla kulkemista salassa ja puhuu siitä vain niiden kavereiden kanssa, jotka on myös auki henkisyydelle. Se on kuin salaseura, johon kuuluvat tietää vaan ne, jotka itsekin kuuluu salaseuraan. Tunnen monta salaseuran jäsentä, jotka pitää valoaan vakan alla. Niin mäkin aiemmin tein. Pidin valoani piilossa ja tein omaa henkistä etsintääni omissa oloissa. Hengenheimolaisia on onneksi tarjolla, sillä jokainen kaipaa tukea omalla polullaan jossain kohtaa. Kun jano totuuden etsimiselle ja ison kuvan ymmärtämiselle on syttynyt, siitä ei ole paluuta. Janoa pitää ravita, meillä ei ole muita vaihtoehtoja. Kun omat ajatusmallit muuttuvat, on mahdotonta palata takaisin vanhaan. Oivalluksia ei voi takaisin oivaltaa. Prosessi etenee, syvenee ja kirkastuu jokaisella askeleella. Kun katson omaa prosessiani taaksepäin, on jopa hämmästyttävää tajuta kuinka moni asia on liikahtanut uuteen kohtaan. Miten vaikkapa koki juttuja vuosi sitten, 3 vuotta sitten, 5 vuotta sitten, jne. Tahti on yksilöllinen. Mun karmaan kuuluu tässä elämässä näköjään se, että oon vetänyt jotain megasuperkaistaa vähintään viimeset 3 vuotta. Ja voin kertoa, että se tuo omat haasteensa, vaikka kuulostaa ehkä kiehtovalta. Helppoa henkisellä polulla kulkeminen ei aina ole, joten sen voi karistaa odotuksista välittömästi. Matkan varrella tulee vastaan myös rankkoja juttuja, kun itseään alkaa kohtaamaan totuudellisesti. Ottamaan vastuuta itsestään ja elämästään. Ryhtyy katsomaan ympärillä olevia ihmisiä näkien heidät uudessa valossa, peileinä ja opetusten sanansaattajina. Koko elämä alkaa näyttämään ja tuntumaan erilaiselta. Samalla kaikki jutut tulee eteen juuri oikeissa hetkissä ja oikealla tavalla. Jos meidän systeemi räjäytettäis kertalaakista auki Totuudelle, niin mielisairaaloita tarvittais todella paljon enemmän. Nimittäin se on ihan oikeasti paikka, johon liian nopea henkisen polun avautuminen helposti johtaa. Ei vaan pysty käsitteleen näkemäänsä, tuntemaansa ja kokemaansa. Valtavirta määrittelee sut ihan kuukuuuks ja passittaa pois silmistä. Niinhän on aina tehty. Olishan se ihan hullua, jos kaduilla vaeltais kaikenlaisia sekopäitä, ketkä näkee vaikka muihin ulottuvuuksiin ja vielä kehtaa kertoa siitä ääneen. Vai onko homma sittenkin toisin päin, pitäiskö ne ketkä vielä on unessa passittaa johonkin heräämään kohti todellisuutta?\nHenkisellä polulla kulkijoita vähätellään ja pidetään hurahtaneina valtavirrassa. Ainakin Suomessa oman valon pitäminen piilossa on tavallista, kuka sitten mistäkin syistä niin tekee. Henkisellä polulla kulkijoita pidetään hörhöinä, huuhaaseen uskovina ja osittain järkensä ojaan heittäneinä. Rationaalisuuteen, älyyn ja asioiden todistettavuuteen uskovat ihmiset ovat ensimmäisenä tuomitsemassa henkisyyden. Koska henkisen kulman asioita ei voi todistaa, ne ei siten voi olla totta. Energiaan liittyvät asiat ovat myös tähän samaan romukoppaan joutavia juttuja. Täyttä hömpänpömppää monen mielestä. Ihmisillä ei vaan ole vielä työkaluja todistaa näitä asioita, mistä miljoonat ihmiset saavat kokemuksia päivittäin. Energeettinen värähtely, energiahoidot, 3D:n ulkopuolella olevat asiat ja entiteetit, enkelit, valo-olennot, Jumalallinen, mieli, ego, Totuus, inkarnaatio, sielu. Hömppää? Rakkauden olemassa oloa ei ole kukaan vielä pystynyt nykymenetelmillä todistamaan, mutta kukaan ei kiistä sen olemassa oloa. Rakkauden pitäisi siten olla yhtä lailla täyttä humpuukia. Sanon seuraavan suurella rakkaudella. Henkisen kasvun eteenpäin viemisen isommilla harppauksilla valinneet sielut ovat etuoikeutettuja. Henkinen kasvu on suuri siunaus. Ihmiset, jotka eivät ymmärrä tai vähättelevät henkisyyttä, ovat vasta tulossa vastaavaan kohtaan myöhemmissä inkarnaatioissaan. Tää kuulostaa joltain kristinusko kamalta, jossa pakanoita parjataan. En halua arvottaa ketään, mutta haluan saada sut tajuamaan oman valosi esiin tuomisen tärkeyden. Kysynkin, että mitä hävettävää oman sielun kehityksen tilassa on? Jos se on pidemmällä kuin jonkun toisen inkarnaationäkökulmasta, niin se on. Et voi sitä muuttaa toiseksi ja taannuttaa sieluasi. Kun sisäinen kutsumus henkisen polun kulkemiselle on käynyt, niin ei meillä ole muita vaihtoehtoja kuin kulkea edessämme aukenevaa reittiä. Antautua sille ja antaa sisäisen valon loistaa. Kaikki ihmiset on valo-olentoja, sinä valitset kuinka kirkkaana annat oman valosi loistaa vai pidätkö sitä piilossa.\nKaikissa meissä on jo kaikki tieto mitä henkisellä polulla kulkeminen vaatii. Sitä vain peittää verho, joka estää meitä tietämästä keitä ja mitä me todella ollaan. Henkisellä polulla kulkeminen tarkoittaa itse asiassa tuon verhon ohenemista ja lopulta poistumista. Harhasta pois heräämistä. Joten mun vastaus niille, jotka jaksaa epäillä mun juttujen totuudellisuutta tai pitää niitä jotenkin hörhöinä, on lempeä taputus olalle. Ne ei VIELÄ tiedä, mitä niillä itsellä tulee olemaan edessä. Mutta joko tässä tai seuraavissa elämissä ne tulee löytään itsensä ihan samojen juttujen parista. Eräs mieshenkilö heitti läppää, kuinka halaan puita työkseni ja haahuilen jonkun rummun kanssa pitkin metsiä perässäni seuraajia. Sille se oli metafora deep shit foliohattuilulle. Onneks se ei tiedä todellisuudessa mitä kaikkea teen päivittäin liittyen henkisyyteen, koska se sais paskahalvauksen. Kaikkien aika ei ole avautua henkisille asioille tässä ajassa. Ja se on tosi jees, sillä joka tapauksessa jokainen meistä avautuu juuri oikeaa vauhtia. Mulla ei myöskään ole mitään tarvetta yrittää saada ihmisiä uskomaan samoihin asioihin, jokainen hakekoon sisäisen rauhansa mistä haluaa. En ole ketään toisin ajattelijaa parempi tai sinänsä edistyneempi, mutta on kylmä tosiasia, että toiset sielut ovat \"pidemmällä\" henkisen polun kulkemisessa. Onneksi tää ei ole kilpailu muualla kuin egon kuvitelmissa. Mieli tekee henkisyydestäkin kilpailua, jossa ainoa vertailukohta pitäisi todellisuudessa olla oma eilinen itse. Ego luulee saavansa hattivatteilusta jonkin palkinnon, mutta todellisuudessa sen valta vähenee koko ajan prosessin edetessä. Ego on tärkeä osa meitä ja se palvelee monessa suhteessa. Totuutta kohti kuljettaessa sen metkut vaan tulevat tunnistetuiksi ja sitä kautta niiden valta murenee. Emme ole enää ajattelumme vankeja, vaan opimme elämään tietoisuudessa sydämestä käsin.\nKeltä sää piilottelet sun henkisyyttä? Mikä saa sut pitämään valoasi vakan alla? Mitä oikeasti pelkäät valosi näyttämisessä? Mitä jos se tarkoittaa vapautumista olemaan juuri se mitä olet? Ole itsellesi armollinen, kaikelle on aikansa ja paikkansa. Jos et uskalla olla avoimesti henkisen polun kulkija, niin kuulu sen aikaa salaseuraan. Kyllä se päivä tulee, kun hattivatteilu on sulle yhtä normaalia kuin hengittäminen. Tulee aika, jollon sun valo pääsee täyteen kirkkauteensa. Oma suurin esteeni aikoinaan henkisen kulman paljastamisessa oli, että pelkäsin leimautuvani epäuskottavaksi muiden silmissä. Mun uskomus oli, ettei bisnesmaailmassa voi olla henkinen. Ja silti olin sitä koko ajan, sitä ei vaan kukaan tiennyt. Edelleen kuulen jatkuvasti siitä, kuinka mun pitäisi yrityskeikkoja saadakseni olla puhumatta foliohattujutuista. En usko siihen, puheen sisältö tulee vaan valita yleisön vastaanottokyvyn mukaan. Ei ekaluokkalaisillekaan opeteta ydinfysiikkaa.\nRikoin aiemmin itseäni vastaan pitämällä valoani piilossa. Meitä kaikkia henkisellä polulla kulkijoita on aikaisemmissa elämissä kohdeltu kaltoin, kenties jopa tapettu johtuen henkisyydestä. Joten pelko valossa kulkemiselle julkisesti saattaa kummuta myös aikaisemmista inkarnaatioista. Olen päässyt vierailemaan joissakin aikaisemmissa elämissä meditaation tai regressio sessioiden avulla. Tiedän tulleeni mm. hukutetuksi noitana, hirtetyksi henkisyyden harjoittamisesta ja olleeni shamaani intiaani. Tietääkseni tämä elämä on toisinto eräästä aiemmasta intiaani elämästä, jossa valitsin kulkea elämäntapa polkua. Siltä tämä nykyinen elämä vaikuttaa, todella vaikea tehdä mitään mikä ei ole täysin linjassa oman sisäisen johdatuksen kanssa. Sisäinen ääni ohjaa mua tekemään asioita omalla tavallani ja elämään kuten opetan. On pelkkä egon harha, että kenenkään elämä olisi tietoisen mielen aikaan saannosta. Sun elämä on summa sielun suunnitelmaa ja karmaa. Joten turhaan rimpuilet, jos elämä on paskaa. Hyväksy tilanne ja kelaa mitä sen tarkoitus on sulle opettaa. Jos tähdet on täydellisesti kohdillaan, niin silloin voit olla kiitollinen kaikesta mitä sinulla on. On timanttisen upeeta päästä tajuamaan, että synkimmässäkin elämänvaiheessa on niin paljon aihetta iloon. En olisi ikinä tajunnut sitä, ellen olisi päässyt sitä itse kokemaan. Haasteet ja ikävät elämänvaiheet ovat paikkoja, joissa me kasvetaan henkisesti. Ei kukaan vie itseään harppauksilla eteenpäin, kun elämä hipoo täydellisyyttä. Elämä tuuppaa meidät lähtemään hakemaan vastauksia haasteiden kautta.\nKannustan sua astumaan rohkeasti valoon ja olemaan juuri sitä mitä olet. Kun olet valmis siihen, niin jaa, linkkaa, vinkkaa ja kommentoi sinua kiinnostavia juttuja. Ne tukee muita henkisen polun kulkijoita, ihan yhtä lailla kun ne tukee sua sun prosessissa. Julkinen hattivatteilu on vapauttavaa. New Age shiiit is the new black!\nRohkeuden viboja lähettäen,\nPS. Liity mun maililistalle, niin saat bloggaukset mailiisi jatkossa\nPSS. Valmennan työkseni, jos et vielä tiennyt sitä. Otan mielelläni lisää asiakkaita, joten laita viestiä kun haluat tulla juttelemaan. Tsekkaa myös valmennusohjelma.\nPSSS. Seuraava Sisäinen rauha workshop 13.12.2015. Kun olet valmis ottamaan päivän itsesi ja omien ajatusmalliesi tutkiskeluun sekä etenemään henkisellä polullasi, niin tämä päivä on sinulle. Päivän hinta 150€, lue lisää täältä.\nKaisa W Koskinen November 1, 2015 hattivatti, foliohattu, sielu, inkarnaatio, energia, henkinen kasvu, henkisyys, kaisa w koskinen5 Comments\nKaisa W Koskinen November 14, 2015 henkinen kasvu, ego, dimensio, henkisyys, herääminen, valaistuminen, ihmiskunta, hattivatti, foliohattu, kaisa w koskinen, tietoisuus\nOne mental breakdown, kiitos\nKaisa W Koskinen October 22, 2015 romahdus, mental breakdown, feeniks lintu, vahvuus, heikkous, tunteet, tunteiden kohtaaminen, sinnittely", "timestamp": "2019-09-16T22:09:40Z", "url": "http://kaisawkoskinen.fi/blogi/2015/10/31/foliohattuilu-on-etuoikeus"}