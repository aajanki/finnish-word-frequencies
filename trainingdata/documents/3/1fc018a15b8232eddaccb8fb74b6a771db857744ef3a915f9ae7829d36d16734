{"text": "Saaristokaupunki - Eduskunnan ympäristövaliokunta vieraili Saaristokaupungissa\nEtsi sivulta: 18.10.2006\nEduskunnan ympäristövaliokunta vieraili Kuopiossa\nEduskunnan ympäristövaliokunta vieraili keskiviikkona ensimmäistä kertaa Kuopion Saaristokaupungissa. Saaristokaupunkikokonaisuus sai valiokunnalta kiitettävän arvosanan.\n”Kaavoittajat tehneet hyvää työtä”\nYmpäristövaliokunnan puheenjohtaja Pentti Tiusanen (vas.) kiitteli Kuopion kaupungin kaavoitusosastoa näkemänsä toteutuksen ja selvityksen perusteella onnistuneista kaavaratkaisuista.\nHän luonnehti joitain ratkaisuja esimerkillisiksi, keskeisenä ratkaisuna kaavoituksen ja rakentamisen suuntaamista kohti keskustaa. Vastaavaa oivallusta hän ei muistanut nähneensä aiemmin.\nKuvassa ympäristövaliokunnan puheenjohtaja Pentti Tiusanen (vasemmalla), kansanedustaja Satu Taiveaho ja kansanedustaja Kari Kärkkäinen\nTiusanen antoi kaavoitukselle suuren plussan myös siitä, että Saaristokaupungin hienoihin maisemiin on kaavoitettu omakoti-, rivitalo- ja kerrostalorakentamista. Rakennuskannan monipuolisuus takaa hänen mukaansa sen, ettei Saaristokaupunki tule pelkästään Kuopion kultahammaskaupunginosaksi, vaan rakenteeltaan monitasoiseksi ja monipuoliseksi, kiinteäksi osaksi kaupunkia.\nTiusanen kehotti kuopiolaisia pitämään kiinni loistavien maisemien ja luonnonolosuhteiden yhteisestä tavoitettavuudesta.\n- On hyvä, että kaikkien asukkaiden on mahdollista päästä vaivatta järven rantaan. Suomalaisille tämä on tärkeä arvostuskysymys, Tiusanen pohdiskeli. Hän kiitteli myös sitä, että tuleva Saaristokatu mahdollistaa alueen säännöllisen bussiliikenteen samoin kuin polkupyörän käytön\n\"Liito-oravakartoitus meineillään”\nLehtoniemen-Rautaniemen kyläyhdistyksen puheenjohtaja Kari Hyttinen kiitteli Saaristokaupunkiin liittyvän tiedovaihdannan ja –välityksen tiiviyttä ja aktiivisuutta. Hän otti esille kuopiolaisia runsaasti puhuttaneen liito-oravakysymyksen, joka on vaikeuttanut kaavoitusta sekä viivästänyt rakentamista ja lisännyt kustannuksia.\n- Meillä Lehtoniemessä on tällä hetkellä tosi rikas eläinkanta. Niemi vilisee metsäkanalintuja ja jäniksiä. Liito-oravilla on todettu 20 reviiriä, kun niitä oli alun perin kaksi.\nVarkautelainen kansanedustaja Kari Kärkkäinen (kd) kertoi, että maassamme on parhaillaan meneillään liito-oravakannan kartoitus, jonka mukaan edetään. Alueelliset erot voivat olla suuria, ja joissain tapauksissa tai alueilla Suomen on tehtävä esitys liito-oravien poistamiseksi erityisssuojelulistalta, jos kanta on runsas.\nKansanedustaja Satu Taiveaho (sdp) katseli Saaristokaupunkia paitsi kaavoituksen kannalta, myös naisen silmin arvioiden.\n- Te olette onnistuneet täällä erinomaisesti. Talot ovat paitsi tyylikkäitä, myös yksilöllisiä.\nRakennusten suunnitteluun on ollut vaihtoehtoja, kun vain katon kaltevuus on säädelty. Asukkaiden omat vaikuttamis- ja vuorovaikutusmahdollisuudet näkyvät. Kokonaisuus on rikas ja hallittu, vaikka se on yksi kaikkien aikojen suurimpia yksittäisiä aluerakentamishankkeita Suomessa, Taiveaho ihasteli. Myös luontonsa puolesta Taiveaho piti Saaristokaupungin aluetta poikkeavan kauniina suomalaismaisemana.\nYmpäristövaliokunta ehti tutustua myös uuteen Uppo-Nallen päiväkotiin, jota esitteli päiväkodin johtaja Eeva-Liisa Soisalo. Valiokunnan mielestä päiväkoti on virikkeellinen malli myös ikäihmisten talojen suunnitteluun.Teksti ja kuva: Pertti Kovanen Ajankohtaista", "timestamp": "2017-04-26T23:35:56Z", "url": "http://saaristokaupunki.fi/index.php?tid=101"}