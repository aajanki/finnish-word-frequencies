{"text": "Pikkukiviä: elokuuta 2015\nTänään paistovuorossa: pudlat\nOikeasti eilen teki mieli tehdä jotain intialaista ja siksi kuva on jämäpudlista, jotka syödään tänään iltapalaksi.\nPudlatkin on tehty kikpapujauhoista, mutta niissä on mausteita ja vihanneksia, jotka antavat rakennetta ja myös makua. Pudlat on paistettu pannulla öljyssä ja ne maistuvat siksikin hyvältä.\nRuokalaji on intialainen, joten reseptejä riittää netissä ja muualla, mutta tämä on suoraan Ylen arkistoiduilta sivuilta(!), jossa on julkaistu tamperelaisen Gopal-ravintolan — tai ravintoloiden — resepti, joka on käytännössä Hare Krishna -liikkeen käyttämä resepti. Tämä on siis hyväksi koettu ja maisteltu sekä ammatti- että kotikokkien tekemänä ympäri maailman ja varsinkin Tampereella.\nMinä olen lähinnä vain tuplannut annoksen koon (\"kymmentä pudlaa tuskin kannattaa alkaa paistaa\") ja muuttanut vähän kommentteja.\nPudlat viidelle (n. 20 kpl)\n5 dl kikpapujauhoja\n2 tl hingiä\n2 keskikokonaista tomaattia pieninä paloina\n2 paprikaa pieninä kuutioina\n1 porkkana karkeasti raastettuna\n3 cm pätkä tuoretta inkivääriä raastettuna\nSekoita kulhossa kikpapujauhot ja kuivat mausteet. Lisää vähitellen vettä samalla sekoittaen, kunnes sinulla on paksuhko lettutaikina.\nSilppua vihannekset ja jos raastat ensin lautasen päällä inkiväärin ja sitten porkkanan, saat säikeisen inkiväärin hyvin talteen.\nLisää vihannekset ja inkivääriraaste taikinaan. Taikina voi vaikuttaa aika ohueltakin, mutta luultavasti toimii hyvin. Testaa ennen säätämistä.\nLämmitä paistinpannu aika kuumaksi, kaada öljyä ainakin pohja peittoon ja laita sinne kauhallinen taikinaa. Anna paistua, kunnes päällipuolikin on ainakin lähes kokonaan hyytynyt, käännä ja paista toinenkin puoli ruskeaksi. Lisää tarvittaessa öljyä.\nPannun koosta ja taikinan paksuudesta riippuen saat tietenkin 2-4 lettua yhtä aikaa paistumaan. Pudlat eivät helposti jää pannuun kiinni - tai ainakin irtoavat helposti vähänkin lastalla tönien.\nTarjoa kasviskarrin ja riisin kanssa. (Seuraavana päivänä niitä voi syödä vaikka (eväs)leivän päällä...)\nKokeile asiasanasuodatusta: intia, kasvissyönti, resepti, ruoka\nEilinen perunamuusi tänään\n\"Patties, patties, vegetable patties!\" Jos olet kulkenut intialaisilla junilla, voit luultavasti saada mieleesi oikean äänensävyn, jolla myyjä kertoo mahdollisuudesta ostaa aamupalaa - tai lounasta. Tänään tein lounaaksi jotain paljon yksinkertaisempaa eli otin eilisen peru... oho, toissapäiväisen perunamuusin ja paistoin sen \"perunamuusipihveiksi\".\nKuten tuosta linkistä voi tarkistaa - ja netistä löytyy reseptejä! - niin intialais-englantilaisiin kasvispihveihin kuuluu muutakin kuin perunaa.\nVaikka ääni \"vegetable cutlets\" soi mielessäni, en tavoitellutkaan niitä, vaan siis söin jämät. Muistoni liittyvät varsinaisesti lapsuuteen, kun äiti oli iltatöissä ja teki minulle ja usein meillä hoidossa oleville muille lapsille ruokaa päivällä. Tavallista oli tietenkin syödä pois edellisen päivän ruokia ja äiti usein lämmitti ne paistamalla paistinpannussa, oli sitten kyse makaronilaatikosta, ruis- tai kaurapuurosta.\nPerunamuusista äiti teki pihvejä ja voi olla, että koska äidin muusissa oli maitoa, niin ne pysyivät vielä vähän paremmin koossa. En usko, että hän laittoi niihin mitään muuta.\nHelppoa siis ja hyvää. Edellispäivän muusi pitää vain muotoilla pihveiksi. Jos haluaa pulleampia ja epämuotoisempia, ne voi muotoilla käsin kuten kuvassa vasemmalla edessä tai jos haluaa säännöllisempiä, voi muovailla muusin levyksi leikkuulaudalle ja ottaa siitä pyöreitä kiekkoja pienehköllä juomalasilla tai leivosmuotilla.\nPannuun tietysti öljyä ja sitten paistetaan kuumalla pannulla. Salaisuus on ehkä paistaa tarpeeksi pitkää ensimmäiseltä puolelta, että se pitää löysää massaa kasassa ja sitten vasta kääntää. Jos haluaa tasaisemman ruskeita (kuvassa alla), laittaa vähän enemmän öljyä ja jos tykkää enemmän pilkullisista, laittaa vähemmän öljyä.\nMuusissani oli persiljaa, joten siitä tulee vähän ylimääräisiä pilkkuja.\nKokeile asiasanasuodatusta: intia, lapsuus, peruna, resepti, ruoka\nHelppoa ja herkullista kikjauhoista\nKikpapujauhot (gram, besan, chickpea flour) ovat todella monikäyttöisiä. Ne ovat keskeisiä monessa intialaisessa ruokalajissa (pakorat, pudlat, litit jne.) ja helposti lisättävissä kaikenlaisiin taikinoihin tai suurukseksi vaikka paistoksiin.\nPanisse (r.) ja socca (i.) on helppo ja herkullinen Välimeren alueen pikkupaistos, joka tehdään käytännössä pelkistä kikjauhoista, eikä varmaan koskaan syödä yksikössä, joten siitävoi varmaan käyttää suomen kielen monikoita panisset tai soccat. :-)\nPanisset neljälle hengelle\n300 g kikpapujauhoja\n(mahdollisesti jotain vihreää, persiljaa, lehtiselleriä tms. iso kourallinen silputtuna)\npaljon oliiviöljyä paistamiseen\nkarkeaa suolaa ja mustapippuria päälle\nVoitele ensin tasapohjainen vuoka (väh. A4) tai pelti oliiviöljyllä. Laita vesi, öljy ja suola kiehumaan kattilaan. Ennen kuin vesi kiehuu, ala vispata kikpapujauhoja sekaan kuumaan veteen. Jatka vispaamista muutama minuutti ja vaihda sitten lastaan, jolla sekoitat keskilämmöllä olevaa kattilaa vielä kymmenisen minuuttia.\nJos tykkäät sekoittaa joukkoon silputtua vihreää, tee se.\nKumoa taikina vuokaan tai pellille ja siloittele parin sentin kerrokseksi. Anna jäähtyä ja jähmettyä, puoli tuntia riittää mainiosti.\nLeikkaa jähmettynyt taikina poikkileikkaukseltaan neliskanttisiksi suikaleiksi (säännöllisyys helpottaa kääntelyä paistettaessa). Taikinan voi vuoasta helposti kumota vaikka leivinpaperin päälle. Kuumenna laakeassa pannussa oliiviöljyä 1-2 cm verran ja ala paistaa suikaleita kohtuullisissa erissä, ilman että öljy liikaa jäähtyy, palat tarttuvat toisiinsa tai kypsymisvaiheessa tulee liian kiire.\nKääntele suikaleita ja saat niihin rapean kuoren. Käännä vähintään kerran, että molemmat puolet paistuvat kunnolla. Paista kullanruskeiksi ja paistamisen jälkeen ripottele päälle paljon karkeaa suolaa ja mustapippurirouhetta. Tarjoile minkä tahansa ruoan lisäkkeenä tai pikkunaposteltavana.\nNäitä on siis todella helppo valmistaa, aikaa vain menee paistamiseen ja samalla syntyy käryä...\nAlkuperäinen resepti on löydetty ja testattu netistä ja jutun yhteydessä on lisää kuvia valmistusprosessista. Jutun johdannossa tosin oudosti sanotaan, että panisset olisivat jääkiekon kokoisia \"kiekkoja\"...\nKokeellisia kaalikääryleitä\nKoska olen muuttanut uuteen keittiöön ja pienempään talouteen, jonka maustevarasto on vielä varsin puutteellinen, päädyn luultavasti tekemään kaikkea \"uudenlaista\" ja \"kokeellista\", mikä tosin on minulle aika tyypillistä.\nTänään lisäksi otin tavoitteeksi sen, mikä tuli mieleen viime viikolla, kun ostin pienen kaalinpään eli kaalikääryleet. Perusideahan on helppo: tehdään täytettä ja kääritään se kaalinlehtiin. Lähes aloitin väkertämisen eilen, mutta yleisön pyynnöstä vaihdoin iltaruuan nachoihin. Tänään sitten oli aika alkaa säveltää ja siitä tuli tällaista.\nLinssitäytteiset kaalikääryleet\n1 pienehkö lehtikaali\npari desiä vihreitä linssejä\nKeitä kaalia suolatussa vedessä ja kun päällimmäiset lehdet alkavat näyttää kypsiltä, ota kaali vedestä. Leikkaa lehtiä irti kannasta yksitellen ja irroita niitä niin paljon kuin kypsinä ja ehjinä saat. Palauta kaali tarvittaessa takaisin kypsymään. Voit vähän miettiä, montako kaalinlehteä tarvitset: loppukaali joka tapauksessa pilkotaan hienoksi ja laitetaan täytteeseen.\nLaita linssit kiehumaan, ne kestävät kypsyä pehmeiksi noin 45 min. Laita veteen laakerinlehtiä ja kokonaisia mustapippureita. Pippurien määrän voisi laskea, jolloin ne saisi ehkä kaikki poimittua pois eikä jäisi sellaisia yllätyksiä, jollaiseen purin juuri äsken kylmää käärylettä haukatessani.\nNoin puolen tunnin kohdalla laita linssien päälle siistityt (uusia porkkanoita ei ainakaan tarvitse kuoria) porkkanat ja lisää linssiveteen suolaa. Jos aiot tehdä kääryleet heti valmiiksi, laita uuni kuumenemaan, 200 astetta.\nVartin päästä porkkanat ovat kypsiä, ota ne pois kattilasta ja (jäähdytettyäsi niitä kylmällä vedellä) raasta ne. Poimi laakerinlehdet ja pippurit pois linssikattilasta. Tarkista linssien kypsyys. Sekoita sinne hienoksi silputtu kaali ja porkkanaraaste. Tarkista suola.\nOta yksi kaalinlehti ja laita lehden tyveen lehden koosta riippuen 1-2 rkl täytettä, kääri täyte piiloon ja laita kääryleet vuokaan. Voitele kääryleet hunajalla maustetulla vedellä ja laita vuoka uuniin. Tarvittaessa voitele kääryleitä lisää vuoassa olevalla nesteellä. Kaikki tarvikkeethan ovat jo kypsiä, mutta kaaliin halutaan vähän väriä, joten tarvittaessa voi vaikka käyttää ylävastusta ja vielä korkeampaa lämpötilaa lopuksi.\nItse tarjosin kääryleet perinteisten perunoiden kanssa ja \"kastikkeeksi\" oli pilkottuja härkäpapuja tomaattimurskassa, mikä sekin oli ihan OK kokeilu.", "timestamp": "2017-12-12T06:14:46Z", "url": "http://kivivalli.blogspot.com/2015/08/"}