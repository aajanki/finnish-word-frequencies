{"text": "Omistusasuminen on nyt selvästi edullisempaa kuin vuokra-asuminen – yksi asia riittää kääntämään asetelman päälaelleen, \"helposti\" | Talouselämä\nOmistusasuminen on nyt selvästi edullisempaa kuin vuokra-asuminen – yksi asia riittää kääntämään asetelman päälaelleen, \"helposti\"\nHerkkä asetelma. Jos asunnon arvo alkaa pudota, omistusasumisesta tulee nopeasti epäedullinen asumismuoto. PEKKA KARHUNEN/KL\nOmistusasumisen kustannukset vuokraamiseen verrattuna voivat olla nyt jopa puolta pienemmät. Mutta pienikin lasku asunnon arvossa saattaa keikauttaa kustannusvertailun päälaelleen.\nAsumismuotojen yhtälöä avaa LähiTapiolan Kiinteistövarainhoidon salkunhoitaja Vesa Viita yhtiön verkkosivulla. \"Matalat korot houkuttelevat edelleen hankkimaan omistusasunnon. Suomen eriävä hintakehitys voi keikauttaa vaa’an helposti vuokra-asumisen kannalle\", hän toteaa.\nLähiTapiola kysyi suomalaisilta heidän kiinteistösijoituksistaan. 41 prosenttia vastanneista kertoi sijoittavansa kiinteistöön oman asuntonsa kautta. Reippaasti yli kolmannes piti omaa asuntoa myös kiinnostavimpana tapana sijoittaa kiinteistöihin.\nViidan mukaan omistusasuminen on lähtökohtaisesti vuokra-asumista halvempaa silloin, kun asuntojen hinnat pysyvät ennallaan tai nousevat. Pienikin hintojen lasku voi tehdä ison eron vuokra-asumisen ja omistusasumisen kustannuksiin.\nKustannuseroa Viita havainnollistaa yksikertaisella esimerkillä, jossa Henkilö miettii 50 neliömetrin asunnon ostoa tai vuokraamista. Henkilöllä on 30 000 euroa omia säästöjä.\nUhkana -20 prosenttia\nNollan tuntumassa pyörivät korot tekevät omistusasumisesta houkuttelevaa. Tällä hetkellä omistusasumisen kustannukset vuokraamiseen verrattuna voivat olla jopa puolta pienemmät. Mutta pienikin lasku asunnon arvossa voi muuttaa tilanteen.\n\"Merkittävä velan käyttö omistusasumisessa näkyy arvonmuutoksessa moninkertaisena sijoitetulle pääomalle ja tappiot voivat olla hyvinkin suuret. Jos asunto maksaisi 300 000 euroa ja hinta laskisi kaksi prosenttia, asunnon arvosta katoaisi 6 000 euroa. Koska lainasumma pysyy ennallaan asunnon arvonlaskusta huolimatta, on sijoitetun pääoman arvo laskenut 30 000 eurosta 24 000 euroon ja sijoitetun pääoman tuotto olisi tällöin -20 prosenttia\", Viita laskee.\n\"Yleinen korkotason nousu, asuntojen hintakehitys, asumisen hoitokulun nousu sekä äkilliset korjauskustannukset ovat asunnon omistajan riskejä, joita välttämättä omistusasuja ei ota laskelmissaan huomioon.\"\nVuokra-asuja on turvassa omistusasujan riskeiltä. Vuokra-asujalla on mahdollisuus sijoittaa omistusasuntoon laitettava pääoma muihin sijoituskohteisiin ja saada tuottoa sitä kautta.\n\"Vuokranantajien ammattimaistumisen myötä vuokra-asuntojen laatutaso sekä asumisen palvelut ovat parantuneet huomattavasti. Omistamisen suosio vähenee jatkuvasti myös muilla aloilla. Vaikea nähdä miksi samanlainen trendi ei näkyisi tulevaisuudessa vahvemmin myös asumisessa. Samalla tavalla kuin auton vuokraaminen nähdään huolettomana palveluna, jossa kustannukset ovat koko ajan tiedossa, voidaan vuokralla asuminen nähdä palveluna, jossa tarjotaan vastaavalla tavalla huolettomuutta arkeen ja talouteen\", Viita toteaa.", "timestamp": "2019-03-18T15:54:47Z", "url": "https://www.talouselama.fi/uutiset/omistusasuminen-on-nyt-selvasti-edullisempaa-kuin-vuokra-asuminen-yksi-asia-riittaa-kaantamaan-asetelman-paalaelleen-helposti/7845c6c7-844e-31f8-a494-8b841ab96ef1"}