{"text": "Hyödynnä tapahtuman kosketuspisteet - PING Helsinki\nTapahtuman arvoa kohtaamispisteiden meressä arvotetaan nykyisin korkealle. Joku on aidosti nähnyt vaivaa saapuakseen tilaisuuteesi, tiettynä kellonaikana ja tiettyyn paikkaan. Odotukset ovat korkealla sekä osallistujalla että sinulla itselläsi tapahtuman järjestäjänä. Haluamme jättää vahvan muistijäljen osallistujalle niin, että hän jakaa brändisi ilosanomaa ja elämyksellisyyden jälkihurmosta seuraavana päivänä työpaikan kahvipöydässä. Osallistamme, aktivoimme ja tarjoamme ilotulitusta jokaiselle aistille. Elämyksellisyydestä on tullut osa tapahtumaprosessin keskeistä suunnitteluvaihetta:\nihmiset janoavat kokemuksia ja niitä me haluamme yrityksinä heille tarjota.\nTapahtuman kosketuspisteet mahdollistavat brändin esiintuomisen\nTapahtuman eri vaiheet tarjoavat yrityksille erinomaisen alustan oman brändin esiintuomiseen. Ja kyllä – se pitää sisällään logon yhdistettynä mainostoimiston määrittelemiin CMYK-koodeihin, mutta se pitää sisällään myös paljon, paljon muuta, johon emme pelkän visuaalisen ohjekirjasen avulla pääse. Tapahtuma on mahdollisuus tuoda brändimme kaikkia eri osa-alueita esiin:\nse, miten kerromme tarinaa, kuinka otamme ihmiset vastaan tapahtuman ensihetkellä ulko-oven avauduttua ja miten hoidamme tapahtumapäivän kulkua.\nKaisa Oksanen on tapahtumamarkkinoinnin asiantuntija ja Pohjoismaiden suosituimman tapahtumanhallintapalvelu Lyytin markkinointipäällikkö. Kaisa puhuu mutkattoman osallistujatiedonhallinnan puolesta ja rakastaa ajatuksella tehtyä tapahtumaviestintää.", "timestamp": "2019-09-23T03:33:26Z", "url": "https://pinghelsinki.fi/tapahtuman-kosketuspisteet/"}