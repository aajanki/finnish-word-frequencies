{"text": "Viva-lehti: Riitta Uosukainen kertoo rakkaudesta Topin muistisairauden varjossa: \"Jäljellä on huumori ja hellyys\" - Seura.fi\nJulkaisupäivämäärä 05.09.2019 07.23\n”Rakkaus on pitkämielinen”, sanoo Riitta Uosukainen miehensä Topin rinnalla. Tosirakkaus kestää vaikeatkin elämänvaiheet. © Pekka Nieminen / Otavamedia\nRiitta ja Toivo Uosukainen ovat olleet yhdessä yli puoli vuosisataa. Vaikka vanheneminen ja sairastaminen muuttavat parisuhteen luonnetta, rakkaus säilyy.\nToivo Uosukainen, 78, painaa suukon vaimonsa Riitta Uosukaisen, 77, otsalle. Vaikka hän suukottaa valokuvaajan ehdotuksesta, hetkessä ei ole lavastuksen tuntua. Siinä on aitoa lämpöä ja läheisyyttä.\nRiitta liikkuu kotipihallaan Imatran Raution kaupunginosassa varovasti kepin kanssa. Hän koskettaa pihan perällä kasvavan tammen runkoa. Se on hänen voimapuunsa – istutettu taimena vuonna 1980, kun talo valmistui.\nTopi heittää huulta. Seuramies hän on edelleen, vaikka muisti tekeekin tepposiaan.\nUosukaisten rakkaus on kestänyt vuosikymmenestä toiseen. 50-vuotishääpäiväänsä he viettivät vuosi sitten kesällä. Intohimo on muuttanut muotoaan, jäljellä on rakkauden vankka ydin.\n”Rakkaus on. Se yksinkertaisesti on. Se on lämpöä, läheisyyttä, periksiantamattomuutta. Me emme hellitä”, sanoo Riitta.\nTätä elämänvaihetta ei osattu odottaa\nRaamatussa kirjoitetaan, että tulevat ne vuodet, jotka eivät miellytä. Riitan mukaan avioparilla on menossa sellainen elämänvaihe, jota ei todellakaan osattu odottaa.\nLyhyessä ajassa on tapahtunut monta mullistusta. Vuonna 2016 Topilla diagnosoitiin muistisairaus. Kaksi vuotta myöhemmin Riitta kaatui eduskunnassa niin pahasti, että liikkuminen on yhä hankalaa. Vuosi sitten koitti uusi murhe: Riitan Rauni-siskon puoliso menehtyi syöpään.\nTopin muistisairaus ilmeni yllättäen, kuin tietyllä kellonlyömällä. Riitta oli Eduskunnassa vierailulla ja oli sovittu, että Topi hakee hänet. Riitta näki ikkunasta, että Topi on autoineen jo paikalla. Mutta kun hän meni ulos, miestä ja autoa ei ollut enää missään.\n”Törmäsin vielä pääministeri Juha Sipilään, joka kysyi, mitä kuuluu. Sanoin, että kauhean hyvää, mutta mie olen hävittänyt mieheni. Naurettiin sitä yhdessä.”\nTopi ja auto löytyivät pariskunnan Munkkiniemen kodista.\n”Hän olikin päättänyt lähteä kotiin, kun minä viivyin liian kauan.”\nSellainen käytös ei ollut lainkaan Topin tapaista. Uosukaiset menivät heti muistitestiin.\nLääkitys aloitettiin heti, eikä sairaus ole edennyt vielä edes keskivaikeaan vaiheeseen.\n”Topi on hyvässä kunnossa ottaen huomioon, että hän on sairastanut jo kolme vuotta.”\n”Meillä on jäljellä yhteisyys, huumori ja hellyys”, Riitta sanoo. Pekka Nieminen / Otavamedia\nKiukun paikka\nKun Riitta kaatui maaliskuussa 2018 hengenvaarallisesti eduskunnan uusissa kaiteettomissa portaissa, hän sai ruhjeita ja haavoja kasvoihin, hiusmurtumia luihin ja kovan tärskyn selkään.\nHiusmurtumat luutuivat hiljalleen, mutta Riitta kärsii yhä kivuista nivusissa, ja liikkuminen on vaikeaa.\n”Kaikki olisi mennyt loistavasti, jos en olisi satuttanut itseäni. Se sekoitti koko meidän elämämme.”\nOlohuoneen lattialla on kahvakuula, jumppapallo ja piikkimatto. Niiden avulla Riitta jumppaa. Hän käy myös kuntoutuksessa.\nRiitta naurahtaa, että hän on huono potilas. Liikunnallisen ja aktiivisen ihmisen on vaikea sopeutua tilanteeseen, jossa oma kroppa ei toimikaan jouhevasti. On pidettävä keppi apuna, otettava tukea, liikuttava varoen.\n”Nykytilanne tuntuu pirulliselta, ja olen hurjan kiukkuinen. Onhan karjalaisvaimolla hyveitä, mutta kärsivällisyys ei ole niistä päällimmäisenä. Minua sieppaa se, etten voi tehdä asioita yhtä nopeasti kuin ennen.”\nUosukaiset eivät ole kuitenkaan sitä sorttia, että he jäisivät vatvomaan tapahtuneita.\nYhdessä lukioikäisistä asti\nRiitta ja Topi ovat olleet yhdessä siitä lähtien, kun lukioikäisinä rakastuivat.\n”Tämä meidän suhteemme on symbioosi. Ja nyt vielä enemmän: missä minä olen, siellä on Topikin.”\nVuonna 1968 vietetyt häät olivat pienet ja asialliset. Riitta oli pukeutunut ompelemaansa klassiseen silkkivillapukuun, hääkimpussa tuoksuivat valkeat liljat. Huntua Riitta ei halunnut, sillä se olisi ollut hänen mielestään älyllisesti alentavaa.\nMihin hän Topissa rakastui?\n”Hän oli minun verilleni sopiva, ja minä hänen. Me sovimme yhteen silloin ja me sovimme yhteen nyt. Meillä on aina ollut äärettömän hyvä katsekontakti. Topin katse tukee, ymmärtää ja tarvittaessa kritisoi. Jos olen jossakin esiintymässä, tiedän Topin katseesta heti, miten minulla menee. Hän on tukenut minua aina kaikessa, hulluimmissakin hankkeissa.”\nYhtäkkiä Riitta muistaa erään kohtauksen vuosien takaa. He olivat Topin kanssa ajelulla – heillä oli tapana käydä ajeluilla, koska se oli keino päästä olemaan kahdestaan – ja keskustelivat rakkaudesta.\n”Mitä se rakkaus oikein on? minä tivasin dramaattisesti. Topi sanoi, että katso Nykysuomen sanakirjasta. Minua naurattaa se repliikki edelleen. Se oli hirveän hyvin sanottu.”\nLäheiset entistä läheisimmiksi\nUudessa elämäntilanteessa läheiset ovat tulleet entistä läheisemmiksi. Imatralla asuvasta Rauni-siskosta on ollut iso apu. Uosukaisten poika Antti ja hänen vaimonsa Marlene työskentelevät lääkäreinä Helsingissä. Ja 14-vuotias lapsenlapsi Sofia on suuri ilo.\n”Sofia on ruotsinkielinen, mutta kun hän tulee Imatralle, mie ja sie alkavat taipua suussa heti. Suurin onnenhetkemme on se, kun saamme Sofian tänne. Hän on niin ihana, ja osaa käsitellä vaaria juuri oikein.”\nYstävät ovat auttaneet käytännön asioissa, kuten kuljettamalla Uosukaisia paikasta toiseen. Topi menetti sairauden vuoksi ajokorttinsa, eikä Riitta kyennyt loukkaannuttuaan auton rattiin. Nykyään hän voi jo ajaa. Se luonnistuu hyvin, vaikka hän istui vuosikausia virka-auton takapenkillä.\n”Topi on minun verilleni sopiva, ja minä hänen. Me sovimme yhteen silloin ja me sovimme yhteen nyt.” Pekka Nieminen / Otavamedia\n”Meidän kauppareissumme ovat aina niin hauskoja, kuin cocktailkutsuja! Kaikki tulevat juttelemaan”, Riitta kertoo.\nYstäviä on myös eduskunta-ajoilta. Erityisen läheisiä ovat Eva-Riitta Siitonen ja Aino Suhola.\n”Eva-Riitan kanssa olemme jutelleet paljon nyt, kun hän elää raskaita aikoja. Ja Aino Suhola on arkiläheinen, jonka kanssa voi puhua mistä vain. Vaikka siitä, miten joutuu olemaan väijyssä, kun puoliso sairastaa muistisairautta. Pitää olla valppaana, että mitä tapahtuu, vaikkei tapahtuisikaan mitään.”\nUosukaisten elämästä ovat tosin kiinnostuneita muutkin kuin ystävät.\n”On sellainen ilmiö kuin pahansuopuus ja juorun jumalattaret. He kulkevat ympäriinsä pohtimassa ja kyttäämässä sitä, että mitä ne tekee ja millä tavalla. Se, että ihmiset jaksavat juoruta, on ollut minulle kerta kaikkiaan pettymys.”\n”On raskasta antaa rukkasia”\nKasa hopean- ja kullansävyisiä korkokenkiä odottaa samppanjan kylmennysastiassa Uosukaisten aulassa. Vuosikausia Riitta kulki pelkissä korkkareissa. Nyt niistä on pitänyt luopua.\nVanheneminen merkitsee luopumista vähän kerrassaan kaikesta kauniista: kengistä, kesämökistä ja menoista ympäri maan; nuoruuden kauneudesta, terveydestä ja voimasta.\nMutta Riitta ei sure eikä pelkää. Ei sinne päinkään. Hän katsoo vakavasti silmiin ja sanoo: ”Älä pelkää. Älä ikinä pelkää.”\nRiitta ja Topi elävät yhä aktiivista elämää: käyvät teatterissa, konserteissa ja tapaavat ystäviä. Kutsuja erilaisiin tilaisuuksiin esiintymään satelee niin, että Riitan on joskus pakko sanoa ei.\n”On raskasta antaa rukkasia. Olen 15 erilaisen järjestön kunniajäsen. Veteraanit minä hoidan loppuun asti, menen vaikka klonkaten kepillä. Karjalaseurojakaan en jätä, sillä karjalaisuus on osa minua.”\nRiitta tietää, että he ovat onnekkaita. Kommunikaatio Topin kanssa toimii, eikä puoliso tarvitse apua päivittäisissä toimissaan. He laittavat edelleen ruokaa yhdessä, katsovat televisiota ja haukkuvat nuoria naistoimittajia, jotka ”kiekuvat”.\n”Me olemme Topin kanssa eläneet niin vahvan elämän, että kyllä jostakin on jo aikakin luopua. Kuten Katri Vala kirjoittaa: ”Onhan kukittu kerta!” Totisesti on kukittu.”\n18.6.1942 Jääsken Ensossa.\nImatralla.\nToivo Uosukainen ja poika Antti perheineen.\nÄidinkielen lehtori, entinen kokoomuksen kansanedustaja, opetusministeri ja eduskunnan puhemies. Eläkkeellä, jätti politiikan 2003.\nValtioneuvoksen arvonimi.\nLiikunta ja kirjallisuus.\nToivo Uosukainen\n2.12.1940 Ruokolahdella.\nRiitta Uosukainen ja poika Antti perheineen.\nEverstiluutnantti, eläkkeellä.\nLiikunta ja luonto.", "timestamp": "2020-01-20T08:43:00Z", "url": "https://seura.fi/viihde/julkkikset/viva-lehti-riitta-uosukainen-kertoo-rakkaudesta-topin-muistisairauden-varjossa-jaljella-on-huumori-ja-hellyys/"}