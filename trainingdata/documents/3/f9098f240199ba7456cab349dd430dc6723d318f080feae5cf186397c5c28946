{"text": "Puolassa ilmastokokous - opiskelijoita yritetty siirtää pois tieltä - Ulkomaat - Uutiset - MTV.fi\nPuolassa ilmastokokous - opiskelijoita yritetty siirtää pois tieltä\nUlkomaat Julkaistu 01.12.2008 15:11 (Päivitetty 02.12.2008 15:56)\nPuolan Poznanissa neuvotellaan uudesta kansainvälisestä ilmastosopimuksesta, joka pitäisi allekirjoittaa Kööpenhaminassa vuoden kuluttua.\nSuomen valtuuskuntaa johtaa ympäristöministeri Paula Lehtomäki.\nTänään käynnistynyt ilmastokokous ei juuri näy kaupungissa. Helsingin kokoisen kaupungin keskustaan on tuotu viirejä ja Poznanin lippuja. Lentokentän lattiaa ovat ilmastokokouksen teipit koristaneet muutaman viikon ajan.\nKaupunkia on yritetty myös tyhjentää esimerkiksi yliopisto-opiskelijoista, jotta lähes kymmentuhatpäinen kokousjoukko pääsisi mahdollisimman vaivattomasti kulkemaan ympäri kaupunkia.\nJotkut arvelevat, että kaupunkia on haluttu tarkoituksella tyhjentää, jotta 8 500 virallista vierasta 86:sta maasta, yhdessä asioista raportoivien 900:n toimittajan kanssa sulautuisi mahdollisimman vaivattomasti kaupunkikuvaan.\nPoznan on järjestänyt kokoustilaa 40 000 neliömetriä, johon kuuluu mm. 34 kokoussalia. Osa näistä tiloista on vuokrattu yliopistolta. Yliopisto onkin suljettu seuraavat kaksi viikkoa. Virallista syytä ei ole ilmoitettu.\nHotellit ovat tupaten täynnä ja jotkut ovat mm. vuokranneet talojaan kokousvieraiden käyttöön. Tavallisesti n. 120 euroa yöltä maksavasta hotellihuoneesta pitää nyt maksaa moninkertainen summa, tuhat euroa. Jo tästä syystä normaalit liiketapaamiset on siirretty toiseen ajankohtaan tai toiselle paikkakunnalle.\nPakistanissa tuhoisa itsemurhaisku Risteilijän kaappaus estetty Adeninlahdella", "timestamp": "2018-10-17T03:50:45Z", "url": "https://www.mtv.fi/uutiset/ulkomaat/artikkeli/puolassa-ilmastokokous-opiskelijoita-yritetty-siirtaa-pois-tielta/2240206"}