{"text": "Seija El Sayed - Uusi Suunta: huhtikuuta 2019\nMaakunta soikoon!\nEduskuntavaalit ovat nyt ohi ja paluu arkeen on niin vaaleissa menestyneiden kuin rannalle jääneidenkin osalta alkanut.\nNämä vaalit toivat tullessaan poikkeuksellisen tuloksen koko Keski-Suomen maakuntaa ajatellen, mikä on hyvä ja kovasti toivottukin asia.\nKeski-Suomi sai vahvan edustuksen nyt laajemmalta alueelta. Meillä on kansanedustajia: Saarijärveltä, Viitasaarelta, Kivijärveltä, Äänekoskelta, Jyväskylästä ja nyt Jämsästäkin jopa kaksi. Onnea valitut, Onnea Keski-Suomi.\nÄänestäjät kaipaavat muutosta…. niin minäkin ja uskon, että näin myös tulee tapahtumaan.\nYksittäiset kansanedustajat tai yksittäiset ryhmät eivät kuitenkaan voi asioihin paljoakaan vaikuttaa, tai ei ainakaan niin paljon kuin haluttaisiin.\nSiksi toivon, että edustajat ryhtyvät avoimesti ”yhteistyöhousut” jalassa hommiin. Nämä meidän kaikkien yhteiset edustajat tarvitsevat kuitenkin kaiken mahdollisen tuen meiltä asukkailta, yrittäjiltä, kaupunkien päättäjiltä ja virkamiehiltä.\nTiedän, että eduskuntaan mennään hoitamaan koko Suomen asioita, mutta silti kotiinpäin pitää vetää rajusti aina, kun se vain suinkin on mahdollista. Puolustetaan maakuntaa ja pidetään kynsin hampain kiinni alueellisesta tasa-arvosta. Komennetaan karvalakkilähetystö liikkeelle aina kun se on hyödyksi ja tarpeen. Ei anneta edustajien koskaan unohtaa mistä ovat tulleet valituksi.\nMaakunta tarvitsee meitä kaikkia. Rakennetaan yhdessä Keski-Suomesta vahva, hyvinvoiva ja elinvoimainen. Näytetään ”etelän miehille” kuinka Suomen sydän sykkii.\nLähettänyt Seija klo perjantaina, huhtikuuta 26, 2019 Ei kommentteja:", "timestamp": "2019-10-14T16:39:13Z", "url": "http://www.seijaelsayed.fi/2019/04/"}