{"text": "Äärioikeistolainen Jair Bolsonaro on voittamassa Brasilian presidentinvaalit – Forssan Lehti\nÄärioikeistolainen Jair Bolsonaro on voittamassa Brasilian presidentinvaalit\nÄärioikeistolaisesta Jair Bolsonarosta on tulossa Brasilian seuraava presidentti. Vaalien toisella kierroksella hän on saanut 55,7 prosenttia äänistä, kun äänistä on laskettu yli 88 prosenttia. Ovensuukyselyiden mukaan Bolsonaro on saamassa äänistä 56 prosenttia, vasemmiston FernandoHaddad 44 prosenttia.\n63-vuotias Bolsonaro aloittaa kautensa tammikuun 1. päivänä ensi vuonna.\nBolsonaro on entinen armeijan kapteeni, joka ihailee avoimesti Brasilian vuosien 1964-1985 sotilasdiktatuurin aikaa. Hän on myös herättänyt huomiota nais- ja vähemmistövihamielisillä lausunnoillaan.\nMonille äänestäjille Bolsonaro on mieluinen vaihtoehto maata vuosina 2003-2016 hallinneille vasemmistolaisille.\nVaalien ensimmäisellä kierroksella Bolsonaro keräsi 46 prosenttia äänistä.\nKöyhyyden aiheuttama “krapula” selittää Bolsonaron suosiota\nBolsonaro on tunnettu kovasanaisena ehdokkaana, joka jättää Yhdysvaltain presidentin Donald Trumpin varjoonsa. Bolsonaro on muun muassa todennut, että soisi oman poikansa kuolevan mieluummin auto-onnettomuudessa kuin paljastuvan homoksi. Hän on muun muassa arvioinut kilpailevan (nais)kansanedustajan olevan “liian ruma raiskattavaksi”.\nYmpäristöväki puolestaan kauhistelee Bolsonaron aikeita lisätä hakkuita Amazonin sademetsissä ja Brasilian mahdollista irtautumista Pariisin ilmastosopimuksesta.\nUlkopoliittisen instituutin vanhempi tutkija Mikael Wigell arvioi STT:lle aiemmin, että Brasilian demokraattinen hallinto on joutumassa koetukselle presidentinvaalien jälkeen.\nWigellin mukaan Brasilian demokraattiset instituutiot sinänsä ovat vahvoja. Valta on kuitenkin hyvin hajautettua osavaltioihin ja isossa parlamentissa on kymmeniä puolueita.\n– Ongelmaksi varmaan muodostuu jossain vaiheessa se, että koska Bolsonaroa myös vastustetaan kovasti niin hän voi kokea, että on vaikea tehdä uudistuksia ja hallita, Wigell sanoo.\nHänen arvionsa mukaan rääväsuupoliitikon menestystä selittää Brasilian vaikea tilanne. 2000-luvun alun suuri toiveikkuus ja varallisuuden lisääntyminen ovat vaihtuneet suureen pettymykseen.\nBrasilian syvin lama on kestänyt vuosikausia ja monet kansalaiset ovat vajonneet takaisin köyhyyteen. Entisiä presidenttejä tutkitaan tai on tuomittu korruptiosta. Näissä asetelmissa Bolsonaro on onnistunut myymään itsensä uutena voimana politiikan ulkopuolelta, vaikka vankkaa taantumusta edustava mies on istunut jo vuosikausia maan parlamentissa.", "timestamp": "2019-08-18T22:06:57Z", "url": "https://www.forssanlehti.fi/lounais-hame/aarioikeistolainen-jair-bolsonaro-on-voittamassa-brasilian-presidentinvaalit-114094"}