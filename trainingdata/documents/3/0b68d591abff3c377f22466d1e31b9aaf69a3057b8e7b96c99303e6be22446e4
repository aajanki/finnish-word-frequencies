{"text": "Teknologiateollisuuden pääekonomisti: Useissa teollisuusyrityksissä ryhdytään lähipäivinä toimenpiteisiin tuotannon alasajoa varten | Kauppalehti\nTeknologiateollisuuden pääekonomisti: Useissa teollisuusyrityksissä ryhdytään lähipäivinä toimenpiteisiin tuotannon alasajoa varten\n2.12.2019 16:09 päivitetty 2.12.2019 16:10\nTeknologiateollisuuden pääekonomistin Petteri Rautaportaan mukaan työtaistelu-uhista on jo tullut taloudellisia menetyksiä. Kuvituskuva.Kuva: Petteri Paalasmaa\nTeknologiateollisuuden ja Teollisuusliiton työriitaa on soviteltu jälleen tänään. Lähestyvät lakot laittavat osaltaan painetta saada ratkaisuja aikaan neuvotteluissa jo lähipäivinä.\nLähestyvät lakot lisäävät osaltaan painetta saada ratkaisuja aikaan vientialojen työmarkkinaneuvotteluissa jo aivan lähipäivinä.\nMerkittävä osa lakon uhan alla olevasta teollisuudesta on prosessiteollisuutta, jossa tuotannon alasajo ja ylösajo ottaa aikansa. Teknologiateollisuuden pääekonomisti Petteri Rautaporras arvioi, että useissa prosessiteollisuuden yrityksissä aletaan tämän viikon puolivälissä tekemään toimenpiteitä tuotannon alasajoa varten.\n”Riippuen tarkasta prosessista, tämän viikon puolivälissä prosesseja pitää alkaa ajaa alas”, Rautaporras sanoo.\nRautaportaan mukaan työtaistelu-uhista on jo tullut taloudellisia menetyksiä.\n”Saman tien kun lakon uhka tulee, yritykset rupeavat parhaansa mukaan tekemään kaikki toimenpiteet mahdollisen lakon vahinkojen minimoimiseksi, jolloin siitä jo aiheutuu yrityksille kustannuksia”, Rautaporras sanoo.\nPerusodotus on edelleen se, että työmarkkinakierroksen päänavaus tulisi Teknologiateollisuuden ja Teollisuusliiton työehtoväännöstä. Teknologiateollisuuden ja Teollisuusliiton työriitaa on soviteltu jälleen tänään valtakunnansovittelija Vuokko Piekkalan johdolla.\nLakkojen toteutuessa myös tuotantoa jäisi tekemättä vähintään kolmen päivän ajalta. Teknologiateollisuus arvioi, että työtaistelun laajuuden vuoksi haitat näkyisivät myös kansantalouden tasolla.\nMuiden työtaistelu-uhkien lisäksi tämän viikon torstaina on alkamassa Sähköliiton lakko, joka on monessakin mielessä oma lukunsa. Rautaportaan mukaan Sähköliiton lakolla on toteutuessaan merkittäviä vaikutuksia niille yrityksille, joita se koskee.\nPääekonomisti lakkovaikutuksista: ”Menetykset voidaan laskea sadoissa miljoonissa euroissa”\nPolitiikkaTeollisuusAy-liike", "timestamp": "2019-12-06T20:19:37Z", "url": "https://www.kauppalehti.fi/uutiset/teknologiateollisuuden-paaekonomisti-useissa-teollisuusyrityksissa-ryhdytaan-lahipaivina-toimenpiteisiin-tuotannon-alasajoa-varten/d27bd6e0-affb-4758-8125-410ec5939e91"}