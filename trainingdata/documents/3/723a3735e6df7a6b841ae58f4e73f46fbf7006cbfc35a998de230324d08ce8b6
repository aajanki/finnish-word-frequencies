{"text": "Navigation Path: Home›Media›Governing Council decisions›Other decisions›2016›19.2.2016\nJULKAISUVAPAA 19.2.2016 klo 15.00 Keski-Euroopan aikaa\nNettorahoitusvaroja koskevan ANFA-sopimuksen julkaiseminen\nEuroalueen kansallisten keskuspankkien pääjohtajat hyväksyivät 3.2.2016 EKP:n ja euroalueen kansallisten keskuspankkien välisen nettorahoitusvaroja koskevan sopimuksen (Agreement on Net Financial Assets, ANFA) julkaisemisen kokonaisuudessaan, ja EKP:n neuvosto hyväksyi 5.2.2016 ANFA-sopimusta koskevien lisätietojen julkaisemisen. ANFA-sopimuksen luonnetta, tarkoitusta ja käytännön yksityiskohtia selventävät lisätiedot ovat luettavissa EKP:n verkkosivuilla 23 kielellä. Varsinainen ANFA-sopimus on saatavissa verkkosivuilla vain englanniksi. EKP:n neuvosto päätti julkistaa myös eurojärjestelmän yhteenlasketut nettorahoitusvarat. Kansalliset keskuspankit puolestaan julkaisevat tiedot omista nettorahoitusvaroistaan vuotuisen tilinpäätöksensä yhteydessä.\nKannanottopyyntö finanssipalveluja koskevasta EU:n sääntelykehyksestä\nEKP:n neuvosto hyväksyi 3.2.2016 eurojärjestelmän vastauksen Euroopan komission kannanottopyyntöön finanssipalveluja koskevasta EU:n sääntelykehyksestä. Vastaus on lähetetty Euroopan komissiolle. Eurojärjestelmän vastaus on luettavissa EKP:n verkkosivuilla.\nMuutoksia vähittäismaksujärjestelmien yleisvalvontaa koskevaan eurojärjestelmän politiikkaan\nEKP:n neuvosto hyväksyi 5.2.2016 muutoksia vähittäismaksujärjestelmien yleisvalvontaa koskevaan eurojärjestelmän politiikkaan. Päivitetty asiakirja on luettavissa EKP:n verkkosivuilla.\nEKP:n lausunto sen varmistamisesta, että Münze Österreich AG pystyy täyttämään metallirahojen lunastamista koskevat velvoitteensa\nEKP:n neuvosto antoi 25.1.2016 Itävallan valtiovarainministeriön pyynnöstä lausunnon CON/2016/4.\nEKP:n lausunto luottolaitosten ja sijoituspalveluyritysten elvytyksestä ja kriisinratkaisusta Kyproksessa\nEKP:n neuvosto antoi 1.2.2016 Kyproksen valtiovarainministeriön pyynnöstä lausunnon CON/2016/5.\nEKP:n lausunto talletussuojajärjestelmästä Sloveniassa\nEKP:n neuvosto antoi 3.2.2016 Slovenian valtiovarainministeriön pyynnöstä lausunnon CON/2016/6.\nNimitys oikaisulautakuntaan\nEKP:n neuvosto nimitti 3.2.2016 Ivan Šramkon oikaisulautakunnan varajäseneksi viiden vuoden toimikaudelle. Nimitystä edelsi oikaisulautakunnan perustamisesta ja sen toimintasäännöistä 14.4.2014 annetun Euroopan keskuspankin päätöksen EKP/2014/16 artiklan 4 kohdassa 2 säädetty menettely. Oikaisulautakunnan tehtävänä on suorittaa EKP:n tekemän valvontapäätöksen sisäinen uudelleenkäsittely sellaisen luonnollisen henkilön tai oikeushenkilön pyynnöstä, jota päätös suoraan koskee. Uudelleenkäsittelyssä varmistetaan, että päätös on tehty kaikkien sovellettavien sääntöjen ja menettelyjen mukaisesti.\nEKP:n tilinpäätös 2015\nEKP:n neuvosto hyväksyi 17.2.2016 EKP:n tilintarkastetun tilinpäätöksen vuodelta 2015. Tilinpäätös ja siitä kertova lehdistötiedote julkaistiin EKP:n verkkosivuilla 18.2.2016. EKP:n tilinpäätöksen yhteydessä julkaistiin myös johdon raportti vuodelta 2015.\nJulkinen kuuleminen laitosten suojajärjestelmistä\nEKP:n neuvosto käynnisti 11.2.2016 julkisen kuulemisen vakavaraisuushallinnassa käytettäville laitosten suojajärjestelmille tehtävistä hyväksyttävyysarvioinneista. Vastausaikaa on 19.2.–15.4.2016. Luonnos hyväksyttävyysarviointeja koskeviksi EKP:n ohjeiksi, muut kuulemisasiakirjat ja aihetta käsittelevä lehdistötiedote on julkaistu EKP:n verkkosivuilla.\nValvojan arviointiprosessin menetelmäkuvauksen julkaiseminen\nEKP:n neuvosto hyväksyi 12.2.2016 julkaistavaksi valvojan arviointiprosessin menetelmäkuvauksen (”SSM SREP Methodology Booklet”). Menetelmäkuvaus on luettavissa EKP:n verkkosivuilla.", "timestamp": "2019-12-15T04:33:13Z", "url": "https://www.ecb.europa.eu/press/govcdec/otherdec/2016/html/gc160219.fi.html"}