{"text": "Ruotsin huippuliigassa sääntörikkomuksia? - Kestävyysurheilu.fi\nRuotsin huippuliigassa sääntörikkomuksia?\nJulkaistu: 29.04.2011 23:50\nPääsiäisviikonlopun Elitserien juostiin erittäin raskaissa, jopa Kytäjään verrattavissa olevissa maastoissa. Kisan tulokset eivät vieläkään ole valmiita. Tämä ei kuitenkaan johdu kyvyttömästä tulospalvelusta vaan muutaman naissuunnistajan käyttämästä reitinvalinnasta. GPS-viivan mukaan viisi naista on juossut kiellettyä tietä pitkin. Naisia ei kuitenkaan hylätty, ja tästä on syntynyt soppa.\nNaisten takaa-ajokilpailun loppuvaiheilla viisihenkinen letka otti reitinvalinnan, joka kulki kielletyksi merkattua tietä pitkin. Asia herätti kohua, hämmennystä ja pahennusta jo kilpailukeskuksessa, jossa yleisö näki videoscreeniltä kaiken.\nKilpailun jälkeen viisikko kutsuttiin kilpailunjohdon eteen. Linnea Gustafsson myönsi juosseensa kiellettyä tietä pitkin. Näköetäisyydellä Gustafssonista juosseet Sofie Johansson, Ida Marie Næss Bjørgul, Heidi Østlid Bagstevold sekä Emma Andersson sen sijaan kertoivat juosseensa tien vieressä menevää ojaa pitkin. Näiden kertomusten tuloksena tuomarineuvosto hylkäsi Gustafssonin, muttei muita.\nTämän jälkeen tehtiin protesti siitä, että vain Gustafsson oli hylätty. Tuomarineuvosto käsitteli asiaa sääntökirjaa tutkimalla ja päätti, että kyse oli osittain järjestäjän virheestä. Täten tuomarineuvosto päätti hyväksyä kaikki kiellettyä aluetta pitkin juosseet Gustafssonia myöten. Ilmeisesti tie olisi pitänyt merkitä kielletyksi violetilla ruksilla. Toisaalta Ruotsin Suunnistusliiton säännöt sanovat myös, että kiellettyjä alueita ei tarvitse erikseen viitoittaa jos kyse on huippusuunnistajien radoista, pelkkä selkeä merkintä kartassa riittää.\nAlternativet.nu-sivuston haastatteleman kilpailunjohtaja Sven-Åke Karlssonin mukaan moni henkilö on ollut häneen yhteydessä kilpailun jälkeen asian tiimoilta ja sanonut valittavansa asiasta eteenpäin. Asian tämänhetkisestä tilanteesta ei ole saatavilla lisätietoja.\nGPS-seurannan kartasta näkyy selvästi, että tie on merkitty kielletyksi alueeksi normaalilla violetilla pystyviivalla. Viivoitus kulkee jopa tien yli maastopuoleiselle jyrkänteelle asti, ja jopa senkin yli. Näin ollen myös ojassa juokseminen on ollut kielletyllä alueella juoksemista.\nTie oli merkitty kielletyksi, sillä järjestäjät halusivat rauhoittaa tien vieressä sijaitsevan maanomistajan talon pihan, jossa on koiratarha. Järjestäjät eivät viitoittaneet aluetta uskoessaan, ettei kukaan huippusuunnistaja valitse niin huonoa reittiä. Väliajoista päätellen reitinvalinta oli myös erittäin huono.\nAsiaan lienee tulossa selvennystä lähiaikoina. Tällä hetkellä kuitenkin kaikki kiellettyä tietä pitkin juosseet ovat tuloksissa ja saaneet myös Elitserienin pisteitä.\nHuippuradat Ruotsin \"Kytäjällä\"\nPääsiäisviikonlopun Elitserien juostiin Jönköpingin erittäin raskaassa ja paljon korkeuseroja sisältäneessä maastossa. Sunnuntain pitkän matka käytiin hyviä reitinvalintavälejä sisältäneellä radalla, jonka jälkeen juostiin maanantainen keskimatka takaa-ajolähtönä. Miesten kilpailun ratkaisi jo sunnuntaina Olav Lundanes täysin suvereenilla suorituksella. Lundanes käytti 14,1 kilomerin ja 20 rastin rataan aikaa melkein puolitoista tuntia kilometrivauhdin ollessa 6.19. Toiseksi tullut Francois Gonon hävisi norjalaiselle yli neljä ja puoli minuuttia. Rajamäen Rykmentin sveitsiläinen Matthias Merz oli kisan kahdeksas jo yhdeksän ja puoli minuuttia Lundanesia hitaampana.\nLundanesilla oli helppo työ pitää muut takana maanantain keskimatkalla. Toiselle sijalle itsensä nosti William Lind. Gustav Bergman oli kolmas.\nNaisten kisan voitti sallittuja reittejä pitkin juossut Helena Jansson, joka oli Lundanesin tapaan täysin ylivoimainen jo sunnuntaina. Signe Söes nosti sunnuntaista yhden sijan toiseksi ja Dana Brozkova oli kolmas.\nElitserieniä on käyty nyt neljän osakilpailun verran. Seuraavan kerran kilpaillaan kesäkuun alussa. Pitkä matka, keskimatka ja sprintti juostaan Morassa ja Falunissa. Elitserien päättyy O-ringenille, jossa juostaan viimeiset viisi osakilpailua.\nElitserienin ja Silva Junior Cupin-tulokset löytyvät kisasivuilta, josta löytyy myös kielletyllä tiellä juoksemista sisältävää GPS-materiaalia.\nLähde: Alternativet.nu", "timestamp": "2020-07-05T14:26:47Z", "url": "https://www.kestavyysurheilu.fi/suunnistus/456-ruotsin-huippuliigassa-saeaentoerikkomuksia"}