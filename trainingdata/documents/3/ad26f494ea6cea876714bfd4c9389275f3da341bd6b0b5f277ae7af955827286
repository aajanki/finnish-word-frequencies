{"text": "Koti Kensingtonissa: Kuluneella viikolla\nAloitan katsauksen menneeseen viikkoon viime sunnuntaista. Silloin aloitin päivän brunssilla, kuten jo kerroinkin. Tulin hankkineeksi materiaalia lipaston tuunausta varten ja laitoin yöpöytänä toimivan lipaston uuteen uskoon. Jossain vaiheessa on tulossa ihan kunnon ennen ja jälkeen kuvat lopputuloksesta.\nViikko alkoi varsin viileissä merkeissä. Maanantaiaamuna näytti nimittäin tältä. Lumen tulon takia (joo, kyllä tuon kahden sentin loskakerroksen takia) liikenne oli pienessä kaaoksessa. Metrot kulkivat myöhässä ja minäkin tulin töihin aavistuksen myöhässä.\nTiistaina lähdin töistä vähän aikaisemmin, jotta ehdin ennen sulkemisaikaa käydä meidän läheisellä kirpputorilla lunastamassa viikonloppuna varaamani lipaston. Olin tilannut lipastolle pakettiauto kuljetuksen ja ajatellut, että autan kuljettajaa kantamisessa. En tosiaan osannut aavistaa kuinka paljon lipasto painaisi. Kyllä tuli tarpeeseen kaikki salilla tehdyt kyykyt ennen kuin lipasto saatiin autoon ja autosta vielä tänne meille toiseen kerrokseen.\nTiistaina olin kantamisen jälkeen uuvuksissa, enkä tehnyt kirjaimellisesti yhtään mitään, mutta keskiviikkona jäin töihin vähän pitempään ja kotiin tullessani nappasin kioskilta kimpun liljoja, joita sitten sovittelin uuden lipastoni päälle.\nPerjantaina käytin lounastunnin, yllätys yllätys, blogin kirjoittamiseen. Olin kutsunut ystävän illaksi kylään ja saavuin kotiin juuri ja juuri ennen hänen tuloaan, koska metrot olivat taas jostakin syystä reilusti myöhässä.\nYstävän kanssa vietettiin mukava ilta höpötellen ja nautiskellen viinistä ja juustoista. Oikein mukava startti rentoon viikonloppuun.\nLauantaina sitten sattui pieni tragedia. Laatuaan oikein kunnon teinisähellys. Päätin epäilyksistä huolimatta kokeilla saattaa hiusten raidoitusta ajan tasalle kotivärin avulla. No, se nyt ei vaan ollut hyvä idea. Ei sitten alkuunkaan. Olisi vaan pitänyt kuunnella niitä päässä soivia hälytyskelloja ja jättää tämä kokeilu tekemättä. Lopputuloksena aivan liian vaaleat ja aivan liian paksut ¨raidat¨, jotka alkavat aivan liian alhaalta. Käytännössä siis tulin korostaneeksi tyvikasvua, enkä poistaneeksi sitä. Hyvä minä! No, eipä muuta kuin tukka ponnarille vaan ja kantamaan ylpeästi tämänkin mokan seuraamukset. Ensi kuussa sitten kampaajalle, mutta nyt on pakko antaa hiusten levätä hetki.\nSunnuntaina sitten yksi tyvikasvulla varustettu platinablondi suuntasi poikaystävänsä kanssa Westfieldiin ostoksille. Tarkoitus oli hiukan shoppailla ja suunnata sen jälkeen leffaan. Päätettiin kuitenkin muuttaa suunnitelmia, koska päivä oli niin kaunis ja aurinkoinen. Westfiedistä jatkettiinkin kävellen Hammersmithiin, jossa kävimme syömässä pubilounasta.\nLoppuilta sujuikin rennosti kotona chillaten ja tulevaan viikkoon valmistautuen. Mukavaa alkavaa viikkoa kaikille!\nTunnisteet: jopas sattui, lifestyle", "timestamp": "2018-10-21T04:25:23Z", "url": "http://kotikensingtonissa.blogspot.com/2015/02/kuluneella-viikolla.html"}