{"text": "Veikkausliigan pisin vierasmatka toi pistepotin | Veikkausliiga | Iltalehti.fi\nVeikkausliigan pisin vierasmatka toi pistepotin\nSunnuntai 14.4.2013 klo 20.59\nIFK Mariehamnia ei kotimaisen jalkapalloliigan pisin vieraspelimatka painanut, vaan ahvenanmaalaisjoukkue avasi kautensa 3-1 (1-0) -voitolla RoPSista Rovaniemellä.\nPetteri Forsell takoo taas maaleja Maarianhaminalle. Kuva kesältä 2012. (JUSSI ESKOLA)\nIFK:lle avausmaalin teki 22. minuutilla Mattias Wiklöf, ja toisella jaksolla viimeistelivät Diego Assis ja Petteri Forsell.RoPSin lohduksi jäi 1-2-kavennusmaalin tehneen hyökkääjä Aleksandr Kokon onnistuminen. Kokko on viiden vuoden takaisen maalikuninkuutensa jälkeen ollut poissa parrasvaloista.\nKuopiossa Antti Hynysen upea ylänurkkalaukaus pelasti pisteen kotijoukkue KuPSille. Ottelu MyPaa vastaan päättyi 1-1 (0-0).\nMyPan Pekka Sihvola jatkoi sarja-avauksessa siitä, mihin vahvasti sujuneella edelliskaudella jäi. Sihvola hankki 58. minuutilla rangaistuspotkun ja ampui sen itse verkon perukoille. Viime kaudella Sihvola oli liigan maalipörssin neljäs 14 osumallaan.\nTakatalven aiheuttamien ottelusiirtojen vuoksi liigan avausviikonloppuna pelattiin vain kolme ottelua. Sarja jatkuu ensi viikonloppuna.", "timestamp": "2017-12-18T19:36:03Z", "url": "http://www.iltalehti.fi/jalkapallo/2013041416900113_vg.shtml"}