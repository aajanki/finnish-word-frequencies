{"text": "Nord Stream 2 -hankkeen putkien pinnoitustyöt valmistuneet Kotkassa\nNord Stream 2 -maakaasuputkilinjan teräsputkien betonipinnoitus Kotkan Mussalon tehtaalla on saatu valmiiksi. Hankkeen pinnoitus- ja logistiikkaurakoitsija Wasco Coatings Finland on pinnoittanut siellä yhteensä noin 101 000 putkikappaletta, joka vastaa noin puolta putkilinjoihin tarvittavista putkista.\n”Voimme ylpeänä ilmoittaa, että olemme saaneet putkien koko betonipinnoitustuotannon valmiiksi Kotkan tehtaallamme. Olen tyytyväinen suoritukseemme, joka ei olisi ollut mahdollista ilman Kotkan työntekijöidemme sitoutumista. He ovat panostaneet parhaan palvelun tuottamiseen asiakkaillemme”, sanoo Wasco Energy Groupin toimitusjohtaja Giancarlo Maccagno.\n”Wascon tiimi on tehnyt erinomaista työtä valmistaessaan huippulaatuisia tuotteita Kotkan tehtaallaan. Olemme olleet vaikuttuneita henkilöstön sitoutumisesta ja panostuksesta tämän hankkeen toteuttamiseen”, toteaa Nord Stream 2 AG:n projektijohtaja Henning Kothe.\nNord Stream 2 -hankkeeseen liittyvät pinnoitus- ja logistiikkatyöt ovat työllistäneet Kotkassa suoraan noin 400 henkilöä tuotannon huippukauden aikana, noin 100 henkilöä välillisesti.\nWasco jatkaa HaminaKotkan satamassa hankkeen varastointi- ja logistiikkatoimintoja, jotka työllistävät noin 180 henkilöä. Suurin osa putkista pidetään HaminaKotkan satamassa varastoitavana, ja loput kuljetetaan vesitse Hangon Koverharin satamaan välivarastoitaviksi. Kaikki putket kuljetetaan myöhemmin putkenlaskualukselle, jossa ne hitsataan yhteen ja lasketaan merenpohjaan putkilinjan sovitulle reitille.\nPutkien logistiikka- ja varastointitoiminnot jatkuvat myös hankkeen muissa reitin varrella sijaitsevissa logistiikkakeskuksissa: Hangon Koverharissa ja Ruotsin Karlshamnissa. Wascon toinen Nord Stream 2:ssa käytettävä Mukranin pinnoitustehdas jatkaa putkien pinnoitusta Saksassa. Hankkeen vihreän logistiikkakonseptin mukaisesti putket kuljetetaan putkenlaskualuksille aina lähimmästä logistiikkakeskuksesta ympäristöjalanjäljen minimoimiseksi.\nKatso video Nord Stream 2:n putkien betonipinnoituksesta Kotkassa ja Mukranissa: https://www.nord-stream2.com/media-info/videos/41/?page=2", "timestamp": "2019-08-20T02:29:31Z", "url": "http://www.kotka.fi/asukkaalle/ajankohtaista_kotkassa/101/0/nord_stream_2_-hankkeen_putkien_pinnoitustyot_valmistuneet_kotkassa"}