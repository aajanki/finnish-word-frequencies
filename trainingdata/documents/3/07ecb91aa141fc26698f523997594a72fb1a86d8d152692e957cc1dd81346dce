{"text": "Miten sinä puhut itsellesi? – LIFW Challenge\nKenelle sinä puhut eniten päivän aikana? Tuleeko yllätyksenä, kun kerron, että sinulle itsellesi? Ihminen puhuu itsensä kanssa satoja ja tuhansia kertoja päivässä. Ei siis todellakaan ole samantekevää, että miten itsellesi puhut! Eikä tämä tarkoita vain ääneen puhumista, vaan äänetöntä puhumista.\nIhmisen sisäinen puhe vaikuttaa ihan kaikkeen, mitä hän tekee: kaikkiin toimintoihin, kommunikointiin muiden kanssa, oletuksiin ja luokitteluihin, ja ihan sinne itsetuntoon asti! Sisäistä puhetta on vaikea havaita, jos siitä ei ole tietoinen. Siksi minä oikeastaan otinkin tämän aiheen esille: jotta sinä tiedostaisit sinun sisäisen puheesi.\nTiedosta!\nMieti eri tilanteita: tuleeko sinulle mieleen, että miten sinä puhut itsellesi? Onko kommunikointi enemmän positiivissävytteistä vai negatiivissävytteistä? Toistuuko puheessa jokin tietty teema? Miltä sinusta tuntuu sisäisen puheen jälkeen?\nJos et vain miettimällä saa mieleesi omaa sisäistä puhetta, niin tarkkaile sitä jatkossa eri tilanteissa. Se, että tiedostat, millaista oma sisäinen puhe on, on avain siihen, että sinä voit muuttaa sitä!\nEi aina omasta suusta\nSisäinen puhe voi olla muutakin kuin omasta suusta tullutta. Sisäinen puhe voi olla peräisin vanhemmilta, sisaruksilta, opettajilta, harrastustoiminnan ohjaajilta, kaupan kassalta, keneltä vain. Varsinkin pienet lapset ja nuoret ovat haavoittuvaisia heille merkityksellisten ihmisten puheille. Niin kamalalta kuin se kuulostaakin, niin yksi lause voi muuttaa koko lapsen elämän. Hyvään tai huonoon suuntaan. Yksi lause voi jäädä pyörimään sisäiseksi puheeksi koko ihmisen elämän ajaksi.\nTiedättehän niitä tapauksia, kun ihminen miettii mielessään ”minä olen aina tällainen…”, ”en minä kuitenkaan onnistu…”, ”minun on turha edes yrittää…” tms. Niin, kenen sisäistä puhetta se on? Onko lapsuudessa tai nuoruudessa tapahtunut jotakin, että lapsi tai nuori on kuullut samat sanat hänelle suunnattuina, ja niistä on tullut totta hänelle. Niin totta, että niistä on tullut sisäistä puhetta.\nTässäkin asiassa, kun olet tiedostanut oman sisäisen puheesi, voit muuttaa sitä! Pyri puhumaan itsellesi positiivisesti ja kannustavasti! Oman sisäisen puheen avulla esimerkiksi elämäntapamuutos saattaa saada ihan uutta tuulta alleen, kun myös sisäinen todellisuus vastaa fyysisen maailman pyrkimyksiä.", "timestamp": "2020-04-01T07:04:54Z", "url": "https://leaninfiveweeks.com/miten-sina-puhut-itsellesi/"}