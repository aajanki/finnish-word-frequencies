{"text": "Finnkino - R&A 12: Smuggler\nRakkautta&Anarkiaa 1 t 55 min\nHyväuskoisuuttaan alati hyväksikäytetyksi ajautuva Kinuta (Satoshi Tsumabuki) on joskus haaveillut näyttelijän urasta, mutta päätyy yakuzoille epämääräisiä laittomia kuljetuksia tekevän rekkakuskin (Masatoshi Nagase) apulaiseksi.\nPaikallisella yakuza-porukalla on riesanaan kilpaileva kiinalaisjohtoinen porukka, ja näille palkkapelottelijan hommia tekevä Bruce Lee -kopio Sebone eli Selkäranka (Masanobu Ando) on yakuzoille uhka. Niinpä mies kidnapataan ja pistetään rekkakonttiin vangiksi ja Kinuta vanginvartijaksi. Pian Kinutalla onkin edessään elämänsä vaikein rooli. Kolmen vahvan näyttelijän elokuvassa tehdään kunniaa heitä edeltäneelle, oman aikansa tiukimmalle kulttistara Yusaku Matsudalle, jonka 70-80-luvun leffaklippejä Kinuta katselee.\nKatsuhito Ishiin (Sharkskin Man and Peach Hip Girl, R&A 1999) mangamainen, nopea ja värikäs elokuvatyyli tuo valkokankaalle Shohei Manaben mangan. Hidastukset, kuvakulmat ja äkkiväärät väkivaltakohtaukset tuovat mangaestetiikan myös valkokankaalle. Loppupuolen ultraväkivaltainen kidutuskohtaus jäänee elokuvahistoriaan yhtenä pisimmistä – mutta ohjaaja aikoi alun perin toteuttaa sen vieläkin pidempänä.\n1 t 55 min | Rakkautta&Anarkiaa | Ensi-ilta: 20.9.2012", "timestamp": "2020-05-31T23:07:28Z", "url": "https://www.finnkino.fi/event/299310/title/randa_12_smuggler/"}