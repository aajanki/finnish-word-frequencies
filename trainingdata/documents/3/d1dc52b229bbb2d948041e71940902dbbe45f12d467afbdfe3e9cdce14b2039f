{"text": "Kesäkurssit kiinnostavat lukiolaisia — Koulutuskuntayhtymä Tavastia\nEtusivu Ajankohtaista Kesäkurssit kiinnostavat lukiolaisia\nKesäkurssit kiinnostavat lukiolaisia\nVanajaveden Opiston järjestämät lukion kesäkurssit kestävät vielä tämän viikon loppuun.\nKoulujen kesäloma alkoi melkein pari viikkoa sitten, mutta useat lukiolaiset jatkoivat aherrustaan kesäkuun puolelle. Vanajaveden Opiston järjestämät lukion kesäkurssit ovat olleet tänä kesänä suosittuja, sillä yhdeksällä kurssilla on ollut 169 kurssiosallistumista.\nKesäkurssitarjonnassa on ollut matematiikan, äidinkielen, ruotsin, englannin ja biologian kursseja. Osa kursseista on kertauskursseja, osa abeille suunnattuja ja onpa joukossa myös muutama ihan tavallinen lukiokurssi.\nEtäopetus on tullut tutuksi\nKesäkurssit opiskellaan etänä ja tunnit pidetään lukujärjestykseen merkattuna aikana. Ruotsin kursseja opettava Kaurialan lukion Veera Taipale on jatkanut kevään etäopetuksen aikana tutuksi tulleita Teams-tunteja myös kesäkurssilla.\n– Kielioppia käsiteltäessä käymme ensin teorian opettajan johdolla läpi, sen jälkeen teemme muutamia tehtäviä yhdessä, ja sitten opiskelijat saavat aikaa tehtävien tekoon. Opettaja on kuitenkin koko ajan tavoitettavissa Teamsin kautta, Taipale kertoo.\n– Otan tänä aikana yhteyden aina yhteen opiskelijaan kerrallaan, ja voimme tarvittaessa tehdä tehtävää yhdessä. Opiskelijalla on mahdollisuus kysyä kahden kesken mieltä askarruttavista asioista. Lopuksi käymme yhdessä läpi tehtävien ratkaisut. Välillä olemme tehneet pariharjoituksina suullisia tehtäviä ja kuunnelleet musiikkia, valottaa Taipale ruotsin kesäkurssien ohjelmaa.\nKesätyöt eivät ole hyväksyttävä syy olla poissa opetuksesta.\n– Opiskelijat ovat olleet hyvin läsnä tunneilla, joten jos joku käy kesätöissä, hän on onnistunut sovittamaan työt kurssin aikatauluihin, koska poissaoloja ei ole kertynyt, sanoo pitkän matikan kesäkurssia opettava Anna Laakso Hämeenlinnan lyseon lukiosta.\nToisaalta kesätyöt ovat koronan takia olleet kiven alla, ja Veera Taipaleen mukaan osa kesäkurssilaisista onkin mukana kurssilla osittain siksi.\n– Abikertauksessa on enemmän opiskelijoita, ja osa on maininnut, että koronan takia ei ole kesätöitä ja halusi sen vuoksi jotakin järkevää tekemistä kesäksi, Taipale kertoo.\nUusintaa ja kirjoituksiin valmistautumista\nKesäkursseille hakeudutaan yleisesti monenlaisten syiden takia. Äidinkielen ÄI06- sekä kirjoittamisen ja kielenhuollon kurssia opettavan Kaurialan lukion Johannes Kellomäen mukaan joukossa on tavallisesti kurssien uusijoita, kirjoituksiin valmistautujia sekä niitä, jotka kaipaavat kesäpäiviin mielekästä tekemistä.\n– Kesäopetus on hyvä vaihtoehto syksyn kirjoittajille ja niille, jotka kaipaavat vahvistusta perustaitoihin. Kesäopetus mahdollistaa myös lukujärjestysten keventämisen, joskin lomapäivien kustannuksella, Kellomäki sanoo.\nKesäkursseilla aikataulu on todella tiivis, sillä kurssi käydään läpi kahdessa viikossa.\n– Aikataulu rajoittaa esimerkiksi sitä, kuinka pitkiä kirjoja opiskelijat ehtivät lukea, äidinkieltä opettava Kellomäki toteaa.\nRuotsin kertauskurssilla käydään 1. ja 2. kurssien kielioppiasiat ja abikurssilla puolestaan kaikkien perusrakenteiden kertaus.\n– Keskitymme vain olennaisiin asioihin, jotta opeteltavaa ei tulisi kerralla liikaa, vakuuttaa Veera Taipale.\nKesäkurssien opetuksessa pitää huomioida myös se, että opiskelijat ovat valmiiksi väsyneitä pitkän talven jäljiltä. Tämä näkyy esimerkiksi läksyjen määrässä.\n– Lukuvuoden aiheuttaman kuormituksen takia pyrin siihen, että tuntien ulkopuolista koulutyötä olisi mahdollisimman vähän, kertoo Kellomäki.\nToisaalta tiivis tahti voi olla myös hyvä juttu opintojen kannalta.\n– Kurssilla keskitytään vain kaikista tärkeimpiin kielioppiasioihin, ja muutama opiskelija on sanonut, että nyt on ollut helpompi keskittyä, kun on ollut vain yksi kurssi, ruotsia opettava Veera Taipale vinkkaa.\n– Ja kesälomaakin jää vielä monta viikkoa, iloitsee Anna Laakso.", "timestamp": "2020-07-10T18:16:05Z", "url": "https://www.kktavastia.fi/kesakurssit-kiinnostavat-lukiolaisia/"}