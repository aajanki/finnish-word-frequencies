{"text": "SAIK:in jääpallomiehistön uusi mental coach laittaa pelaajien ajatukset järjestykseen - Sisuradio | Sveriges Radio\nSAIK:in jääpallomiehistön uusi mental coach laittaa pelaajien ajatukset järjestykseen\nJulkaistu torsdag 20 juni 2013 kl 11.42\n\"Spelarna är väldigt revanschsugna\" (på svenska/ruotsiksi)\nValmennusta tarvitaan myös jään ulkopuolella. Tästä eteenpäin SAIK:in pelaajat saavat istuutua Marko Ruuskasen nojatuoliin valmennettaviksi. Kuva: Jonas Blomqvist/SR\n\"Kroppa oli kunnossa, mutta pää ei kestänyt!\"\nLiian usein tällaista on kuultu urheilukisojen yhteydessä, mutta ainakin Sandvikenin miesten jääpallojoukkue pitäisi välttää näitä tekosyitä tästä eteenpäin. Joukkueen valmennusryhmään on palkattu henkinen valmentaja, Marko Ruuskanen, jonka tehtävänä on varmistaa että pelaajien keskittyminen peliin on kohdallaan.\nSitähän sopii jossitella, mitä olisi tapahtunut jos SAIK:lla olisi ollut henkinen valmentaja jo ennen tämän kevään loppuottelua. Finaalipari oli tasainen, mutta SAIK tuli otteluun huonosti valmistautuneena, päästi neljä maalia ensimmäisten viidentoista minuutin aikana ja sen jälkeen ei enää päässyt vastustaja Hammarbyn kannoille. Marko Ruuskanen uskoo että henkisellä valmentajalla lopputulos olisi ollut toisenlainen.\n- Onhan se vaikeata arvioida, mutta itse asiassa uskon että SAIK olisi voinut voittaa. Kausihan oli tosi erikoinen kun valmentajat vaihdettiin joulukuussa, tosin uudet johtajat antoivat paljon uutta energiaa pukukoppiin. SAIK:in johdossa taidetaan kuitenkin olla tyytyväisiä kauteen - pelaajat sen sijaan hinkuavat nyt kovasti revanssia, sen huomaa.\nRuuskasen valmentajuus jääpallojoukkueessa on siitä erikoinen että hän ei aio olla missään tekemisissä itse pelin kanssa. Sen sijaan hän työskentelee paljon pelaajien kanssa yksilöinä, ja loppukesästä henkinen valmentaja auttaa kun kaikki palapelin palaset laitetaan yhteen ja luodaan yhteisiä tavoitteita kauteen.\n- Elokuussa olen mukana siinä vaiheessa kun mietitään arvoja, mitä SAIK tarkoittaa, mitä tämä ryhmä tarkoittaa, mitä he haluavat saavuttaa, millaisia tavoitteet ovat. SAIK:lla on aina ollut tavoitteet korkealla, ja uskoakseni tuleva kausi ei ole mikään poikkeus.\nMiten suuri osa pelistä, tai ylipäänsä urheilusta on sitten kiinni siitä mitä tapahtuu päässä? Marko Ruuskasen mielestä vähintään puolet suorituksesta tapahtuu aivoissa.\n- Jos olet fyysisesti valmistautunut, ehkä jopa maailman paras lajissasi, mutta pää ei pysy vauhdissa mukana kun sitä tarvitaan, niin silloin hyvästä fysiikasta ei ole mitään hyötyä. Tämähän onkin minuun roolini henkisenä valmentajana tässä joukkueessa, että ompelen koko pakettia yhteen jotta pelaajat ovat ottelussa mukana sekä fyysisesti että henkisesti. Sillä tavalla saadaan maksimitehot irti.\nJääpallon miesten Elitserienin alkuun on vielä nelisen kuukautta. Sandvikenin ensimmäinen ottelu pelataan 25. lokakuuta kun Västeråsilaiset tulevat vierailulle - silloin saamme ensimmäistä kertaa osviittaa siitä miten hyvin Markon opit ovat menneet perille.\n- Haluaisin että joukkue pelaisi täydellisen kauden, ettei olla parhaimmillaan vasta loppupeleissä vaan ollaan parhaita koko kauden ajan!", "timestamp": "2018-03-20T14:23:36Z", "url": "http://sverigesradio.se/sida/artikel.aspx?programid=1007&artikel=5574935"}