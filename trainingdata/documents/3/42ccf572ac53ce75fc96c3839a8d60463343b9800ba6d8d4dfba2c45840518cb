{"text": "Puikkoillen, koukkuillen: kesäkuuta 2014\nEdelleen innostuin vielä virkkaamaan ensimmäisestä Virkkuri-kirjasta tämän Triforce-iltalaukun (seuraavaksi kyllä virkkaan uudestakin kirjasta jotain!). Pari viikkoa sitten oli pikkuserkun rippijuhlat, joita varten virkkasin kyseisen veskan. Tietenkin vielä niin, että se sopii sitten juhla-asuun.\nLankoina käytin Esito-virkkuulankaa, valkoista ja persikkaa, vaikka tuo persikka näyttääkin ihan oranssilta. Koukkuna käytin 2mm, vaikka ohjeessa mainittiin 1,75mm koukku, mutta tuolla isommalla koukulla oli mukavampi virkata eikä laukusta tullut yhtään sen isompi.\nPieniä virheitä matkan varrelle tuli, mutta ne eivät juuri haittaa. Muun muassa tein ekasta kolmiorivistä yhden rivin vajaat ja joissakin kolmioissa on yksi rivi liikaa, mutta ne virheet jäävät suurilta osin piiloon tuohon laukun sivuun, joten ne eivät häiritse.\nTässä projektissa pääsi anopin lainaama ompelukonekin jälleen käyttöön, kun napsaisin liian pitkistä vaaleista paneeliverhoista pätkän pois ja surautin laukkuun vuoren. Tuosta innostuneena ompelin myöhemmin jotain muutakin, mutta siitä lisää sitten toisessa postauksessa!\nHihna on samaa kuin pallokassissakin. Ostin silloin Sinellistä sellaisen kahden metrin pätkän ja vielä sitä jäi pikkuinen pätkä jäljelle. Lopuksi vielä kiinnitin nepparin kiinni ja siinä oli valmis iltalaukku.\nLopuksi vielä kännykkäräpsy rippijuhlapäivän asusta sekä tietenkin siitä laukusta! Tekisi mieli vielä virkata samanmoinen mustavalkoisena, mutta taitaa jäädä tulevaisuuteen se projekti, sillä tuota tehdessä vasemman käden nimetöntä alkoi särkeä ja oikeastaan vasta nyt eli melkein kuukausi eteenpäin siihen ei enää koske virkatessa. Vaarallista hommaa.\nKirjoittanut Memma klo 21.49 14 kommenttia: Tunnisteet: Ompelu, Virkkaus\nOlen ihaillut muutamissa blogeissa esiintyneitä virkattuja kellotauluja ja halusin itsekin sellaisen toteuttaa. Ohjeen nappasin Kauhavan Kangas-aitan sivuilta, nimittäin Tähti-maton ohjeen (pdf). Tuollaisen virkkasin 12-säikeisestä luonnonvalkoisesta kalalangasta.\nValitsin tuon ohjeen, koska kuviossa itsessään on oikeastaan jokaiselle kellonajalle oma kohtansa. Kellonajat 2, 4, 6, 8, 10 ja 12 tulevat tähden sakaroista ja muut ajat tulevat sitten sakaroiden välissä olevista pitsiaukoista. Helpottaa sitten ajan seuraamista pikkuisen.\nKovetin virkatun liinan liimavesiseoksessa ja sen kuivuttua kokosin Sinellistä ostamani kellokoneiston liinaan kiinni. Kivalta näyttää!\nKirjoittanut Memma klo 16.08 8 kommenttia: Tunnisteet: Ohje, Sisustus, Virkkaus\nLiukuen värjättyä\nOli valkoinen mekko, josta näkyi ikävästi läpi. Sitten eräänä päivänä päätin värjätä sen. Silloin ei enää näkyisi läpi. Halusin siitä keltaisen. Mutta kaupassa ei ollut keltaista väriä. Joten otin violetin. Sen lisäksi halusin mekosta liukuvärjätyn. Ja niin sitten liukuvärjäsin sen.\nVärjäys tapahtui kylppärin lattialla. Kastelin mekon ja puristin siitä ylimääräiset vedet pois. Tein väriseoksen väripussin ohjeen mukaan. Mekon helma meni ensimmäisenä värjäytymään. Olin jakanut mekon neljään osaan, että aina vartin välein kävin lisäämässä mekkoa väriin. Niin värjäyksessä tuli ohjeen mukainen tunti täyteen. Huuhtelin mekon kylmällä vedellä ja pesin pesukoneessa pikapesulla pienellä määrällä pesuainetta. Sitten laitoin kuivumaan.\nEi se värjäys aivan täydellisesti onnistunut. Sivuihin jäi pieniä vaaleita läikkiä. Liuku onnistui mielestäni suht kivasti. Kuvissa rajat näyttää selkeämmiltä kuin ne oikeasti on.\nEikä enää kuulkaas näy alusvaatteet läpi! Sehän tässä oli tarkoituksena.\nKirjoittanut Memma klo 11.57 10 kommenttia: Tunnisteet: Tuunaus\nSain jälleen vedettyä yhden asian to do -listaltani. Virkkasin nimittäin pöllön Prinsessajuttu-blogin ohjeen mukaan.\nVirkkasin pöllön tummanmintunvihreästä Dropsin Muskatista, silmät valkoisesta Novitan Tennesseestä ja nokan kaksinkertaisesta mustasta Blend Bamboosta. Koukkuna 3mm. Silmiä jouduin hieman muokkaamaanja pienentämään, sillä ohjeen mukaan virkattuna niistä olisi tulleet aivan liian isot. Nokastakin tuli hieman isompi versio kuin alkuperäisessään, mutta on söpö noinkin. Lopuksi solmin harmaasta nauhasta pikkuisen rusetin.\nKirjoittanut Memma klo 11.59 6 kommenttia: Tunnisteet: Ohje, Virkkaus", "timestamp": "2017-10-19T00:00:34Z", "url": "http://puikkoillenkoukkuillen.blogspot.com/2014/06/"}