{"text": "Nokia julkistaa Q1-tuloksensa huomenna, mitä odottaa? – Tuulipuku.fi\nNokia julkistaa ensimmäisen kvartaalin tuloksensa huomenna. Sijoittajilla on jälleen mahdollisuus keitellä aamulla viralliset Nokia-kahvit, mikäli yhtiö kykenee lyömään vakuuttavat numerot pöytään. Voiko Q1-tulos yllättää jopa kahvikupposen arvoisesti?\nNokian Oulun toimipiste.\nEnsimmäisenä on syytä tarkastella mitä Nokia itse odottaa tältä vuodelta. Kuten muistamme Nokian tilinpäätösraportista, tästä vuodesta odotetaan samanlaista kuin viime vuodesta. Tämä tarkoittaisi sitä, että alkuvuosi etenee mollivoittoisesti, ja varsinaiset hedelmät korjataan vasta loppuvuodesta. Viime vuonna tavoitteisiin yllettiin vain vaivoin.\nNokia ohjeisti tulevan ensimmäisen kvartaalin olevan erityisen heikko. Sijoittajan lienee syytä tarkastella huomenna pörssikurssin käyttäytymistä, mikäli kurssi laskee liiaksi voisi tämä olla oiva paikka lisätä Nokiaa halvemmalla salkkuun. Tietenkin edellyttäen, että Nokian johdon mukaan edetään yhä tälle vuodelle ohjeistetun suunnitelman mukaisesti. Varsinaiset Nokia-kahvit saa kuitenkin mitä todennäköisimmin unohtaa huomenna.\nInderesin analyytikko Mikael Rautanen povaa, että Nokialla olisi uuden sukupolven tuotteidensa kanssa jonkinlaisia teknisiä haasteita, ja toimitukset viivästyisivät tästä syystä alkuvuonna. Kilpailijoilla vuosi on käynnistynyt hyvin, ja myös Nokialla olisi tilauksia sisässä mikäli tavaraa vain pystyttäisiin toimittamaan. Tämä luonnollisesti lisää riskiä sille, että kilpailijat valtaavat markkinaosuuksia Nokian kompuroidessa.\nNokia odottaa verkkolaitemarkkinan pysyttelevän vielä tasaisena tämän vuoden, ja kovimman kasvun odotetaan alkavan ensi vuodesta alkaen. Tämä tulee nähtävästi olemaan myös meille sijoittajille se ratkaisun vuosi, jolloin Nokiaan sijoittaneiden on lupa viimein odottaa vahvempaa tuloskasvua. Siihen asti tarinan etenemistä on seurattava kärsivällisesti.\nHuomenna kannattaa aamulla kello 8:40 katsoa Inderesin tarjoama Nokian tuloslive-lähetys.\nPosted in SijoittaminenTagged analyysi, inderes, nokia, nokia kahvit, q1, rautanen, tulos", "timestamp": "2019-05-23T11:27:20Z", "url": "https://tuulipuku.fi/sijoittaminen/nokia-julkistaa-q1-tuloksensa-huomenna-mita-odottaa/"}