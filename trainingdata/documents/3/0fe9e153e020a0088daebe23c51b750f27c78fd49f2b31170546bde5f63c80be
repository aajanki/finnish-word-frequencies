{"text": "huhtikuu | 2014 | Väylän Pyörre – Musiikkiuutiset\nPosted huhtikuu 30th, 2014 by Arto.\nSuursuosikki RAJ-RAJ BAND monesti livenä Tornionlaaksossa\nRaj-Raj Bandiä on nähty viimeksi tositoimissa hiihtokuningatar Charlotte Kallan mitalijuhlilla Tärännössä, jossa he esittivät yhdessä laulun On kaipuu tänne aina pohjaton ruotsiksi.\nLuulajan kulttuuritalon konsertti 10. toukokuuta on jo ajat sitten loppuunmyyty (7.kertaa aiemmin!), mutta ”rannalle jääneille” on järjestetty kulttuuritalolle toinen konsertti 23. elokuuta.\nSitä ennen Raj-Raj Bandiä kuullaan 17.5. Pajalan lentokentän 15-vuotisjuhlissa, jossa yhtye vetää kaksi tunnin settiä klo 11 ja klo 14 (ruotsin aikaa).\nKesäkeikoista perinteisen Pajalan markkinat-esiintymisen (5.7.) lisäksi ovat varmistuneet ainakin showt Korpikylän Högsommarfestissä(18.-20.7.) ja Gammelstadissa 23.7. Hägnanin museoalueella.\nYksi Raj-Raj Bandin paljon uusia lauluja sisältävän ohjelmiston helmistä on Hasse Alatalon meänkielennös allaolevasta Mando Diao-kappaleesta Strövtåg i hembygden.\nDUUDSONIT Simerockiin\nPosted huhtikuu 28th, 2014 by Arto.\nPerinteiden mukaisesti Rovaniemen Simerockissa nähdään jälleen monipuolista ohjelmaa.\nViimeisin kiinnitys on supersuosittu stuntti- ja sekoiluryhmä Duudsonit, joka laittaa Rovaniemen sekaisin elokuun Simerockissa.\nMiljoonia katselijoita ympäri maailman televisio-ohjelmillaan järkyttäneen nelikon Duudsonit Sirkus saapuu festivaaleille ensimmäistä kertaa.\nTulevaa Simerock-keikkaa odotellessa voi tunnelmaan virittäytyä Duudsonit tuli taloon -ohjelmalla, jossa Jarppi, Jukka, HP ja Jarno vierailivat Rovaniemellä.\nHuomenna 29.4. klo 21.oo SUBilla hurjapäät panevat tasasta arkea viettävän Alarieston perheen elämän uuteen uskoon.\nToinen uusi lisäys Simerockin kattaukseen on Suomen paras koomikko Ismo Leikola.\nTähän mennessä muut varmistuneet Simerockin esiintyjät ovat Haloo Helsinki!, JVG, Kaija Koo, Stig, Mikael Gabriel ja Jukka Poika\nESKO RAHKOSEN viimeisestä ”keikasta” seitsemän vuotta\nPosted huhtikuu 27th, 2014 by Arto.\nKansallisena veteraanipäivänä 27. huhtikuuta 2007 laulaja Esko Rahkonen lauloi viimeisen kerran. Hän esitti Veteraanivalssin Lahden hautausmaalla.\nRahkonen laski kukat sankarihaudoille ja esityksen jälkeen hän valitteli pahaa oloa ja kyseli ystävältään sydäninfarktin oireita ja hakeutui lääkäriin. Viikkoa myöhemmin hän menehtyi.\nEsko Rahkosen lauluesitys löytyy DVD:ltä Isänmaa- Suomalaisen sisun sankaritarinoita (Poptori), jolla lausuja Esko Mäkelä lausuu muun muassa Veikko Huovisen, Erno Paasilinnan ja Yrjö Jylhän tekstejä.\nRahkonen arvosti itsenäisyyden puolesta taistelleita ja hän muisti heitä lauluillaan loppuun asti. Sota tuli hänelle tutuksi jo hänen lapsuudessaan. Se tuli kotinurkille Tornion Laivajärveen asti. Pienen pojan mieleen tapahtumat syöpyivät pikkutarkasti. Esko kertookin elämänkertakirjassaan Laulajan tie elävästi ajoista, jolloin ensin asuttiin yhdessä saksalaisten kanssa ja sitten Lapin sodassa otettiin verisesti yhteen.\nEsko Rahkonen syntyi perheeseen, jossa raskas ruumiillinen työ tuli tutuksi jo varhain. Pientila ei elättänyt kaikkia seitsemää lasta ja leipää Eskon oli hankittava muun muassa metsätöissä, uitossa ja teiden teossa. Eskon isä viljeli maata, mutta teki myös puusepän töitä. Käsistään pystyvä Eskokin suunnitteli itselleen vastaavaa ammattia.\nRahkonen piti musiikista ja jo 13-vuotiaana hän kävi ensi kertaa tansseissa. Laulajasuosikkinsa Veikko Tuomen hän oli nähnyt tankkaamassa Haaparannalla ja monesti hän oli ihastellut tansseissa paikallisen Rytmipoikien hienoa soittoa.\nLähinnä muusikon työ herätti hänessä kuitenkin vain uteliaisuutta, mutta omana ammattina hän ei sitä osannut kuvitella. Vasta armeijassa, kun tupakaverit kehaisivat hänen ääntään, hän alkoi miettiä vakavasti laulamista. Kotiuduttuaan hän saikin tilaisuuden, kun hänen serkkunsa Tauno Partanen pyysi mukaan näytelmäkiertueelle. Esko vastasi pääasiassa esityksen jälkeisistä tansseista hanuristin kanssa ja sai näin esiintymiskokemusta.\nToden teolla Eskon laulajan ura alkoi kun hän muutti 1960-luvun alussa Rovaniemelle ja pääsi Ilmari Alakunnaksen yhtyeen solistiksi. Itsevarmuutta hän sai osallistumalla laulukilpailuihin. Yhden järjesti Veikko Ahvenainen ja voiton hän hävisi vain pisteellä.\n– Veikko ja Eki Liikanen äänestivät minua, mutta kolme muuta tuomaria Taipaleen Ollia, joka oli voidellut heitä viinaryypyillä. Voittajasta en sen jälkeen ole kuullut mitään, en edes nimeä, Rahkonen muisteli viimeisessä haastattelussani, jonka hänestä tein.\nEskon ensimmäinen oma yhtye oli Domino (PS 1965)\nOnnenpotku Rahkoselle oli kuitenkin suuren tangosäveltäjä Unto Monosen tapaaminen öisellä nakkikioskilla. Se johti ystävyyteen ja hän hioi Eskosta tangolaulajan.\n– Viisi vuotta meillä oli yhteistä aikaa. Rovaniemellä pidettiin yhteyttä ihan päivittäin. Kun lähdin Rovaniemeltä, harvemmin. Viimeksi tapasin hänet toukokuun lopussa 1968, kuukautta ennen hänen kuolemaansa.\nEnsilevytys Syvä kuin meri tapahtui Helsingin rautatieaseman lähellä sijainneessa ns. Akun studiossa ja parhaimmillaan se oli single-listan viides.\n– Ossi Runne haki minut aamulla lentokentältä ja Nacke Johanssonin kanssa hän valvoi levytystä. Illalla kun Ossi vei minut Rovaniemen koneelle tuumasin hänelle; ”Tulikohan tästä mitään. Minä vähän epäilen.” Ossi siihen: ”Kyllä siitä hyvä tuli, että perästä kuuluu.” …Ja niin on kuulunutkin.\nKun Syvä kuin meri ilmestyi Rahkonen oli 29-vuotias ja yhteistyö Unto Monosen kanssa jatkui lauluilla Erottamattomat ja Yön hiljaisuudessa.\nRahkosen levytetyistä lauluista ikivihreiksi ovat muodostuneet myös Hiljainen kylätie, Rakasta, kärsi ja unhoita ja Odotin pitkän illan. Ne ovat kuuluneet jo Metro-tyttöjen ohjelmistoon, mutta Rahkosen laulamina ne saivat kansan hyväksymät tulkinnat. Suuriin keikkasuosikkeihin kuului myös Kylmää sotaa ja rakkautta.\nAluksi Esko levytti Fazerille, mutta suurimman hittinsä Kotiseutu Pohjolassa hän teki Jukka Kuoppamäen Satsanga-yhtiölle. Kappale löytyy myös albumilta Kaukainen Kotiseutuni, joka jäi Rahkosen ainoaksi kultalevyksi.\nToivo Kärjen alaisuudessa vietetyn vuosikymmenen jälkeen Esko kirjoitti ensimmäisen Satsanga-albuminsa takakannessa: ” Erikoisen iloinen olen siitä, että nyt ensi kertaa pitkän laulu-urani aikana olen saanut itse olla mukana ideoimassa levyäni, osallistua laulujen valintaan, keskustella sovituksista ja toteuttaa omia musiikillisia toiveitani. Siitä lämmin kiitos Satsangalle.”\nSatsanga-kausi oli Rahkosen kaupallisesti parhainta aikaa. Albumeista toinen, joka sai kansan sankoin joukoin liikkeelle oli Laaksojen Laulu. Se myi enemmän kuin Kaukainen Kotiseutuni, mutta kultalevy jäi saamatta, koska Satsanga ehti tehdä konkurssin.\nEsko levytti Satsanga-vuosina 1974-1978 albumit Kaukainen Kotiseutuni, Tangokavaljeeri, Laaksojen Laulu, Paljon Sanomatta Jää ja Askel Sydämeen plus lukuisan joukon kokoelmalevytyksiä.\nViime perjantaina tamperelainen Rocket records teki kulttuuriteon. Se toi kauppoihin Rahkosen koko Satsanga-tuotannon, lähes 90 laulua, kahdella tuplakokoelmalla: Kotiseutu Pohjolassa ja Askel Sydämeen.\nKaikkiaanhan Esko ehti levyttää kolmisenkymmentä albumia ja yli kolmesataa laulua. Satsangan jälkeen hän levytti myös CBS:lle, Warnerille ja Tatsialle, mutta laulajana Rahkosella jäi myös haaveita.\n– Haluaisin tehdä kreikkalaistyylisen levyn, missä olisi vain kielisoittimia: kitaroita, mandoliineja ja buzukeja. Vähän samalla tyylillä kun levytin laulun Minne kuljet merimies.\nPosted huhtikuu 24th, 2014 by Arto.\nSATAMA OPEN AIR lahjoittaa osan lipputuloistaan leikkipuistohankkeeseen\nPosted huhtikuu 23rd, 2014 by Arto.\nKemin Satama Open Air lahjoittaa tämän vuoden festivaalin jokaisesta myydystä pääsylipusta 20 senttiä Tornioon perustettavalle Mustaparta -leikkipuistolle.\n— Torniolaisena perheyrityksenä haluamme näin tukea yhteisen asian toteutumista, jotta lapsille saadaan rajalle hyvä leikkipuisto, perustelee Satama Open Air -tapahtuman järjestävän Eventworks Oy:n toimitusjohtaja Markku Köngäs.\nSuunnitelmien mukaan leikkipuisto valmistuu vuonna 2015. Leikkipuiston rakentaminen liittyy Tornion ja Haaparannan raja-alueen kehittämissuunnitelmaan. Sitä ovat rakentamassa Tornion ja Haaparannan rotaryklubit yhteistyössä kaupunkiensa kanssa.\nViime vuonna Satama Open Air lahjoitti hyväntekeväisyysvarat Länsi-Pohjan keskussairaalan lastenosastolle.\nEventworks on yhteistyökumppaneineen toteuttanut Satama Open Air -tapahtuman jo neljä kertaa. Viides Satama Open Air järjestetään Kemin Ruutinpuistossa 1.— 2. elokuuta.\nTapahtuman avauspäivänä esiintyvät Eppu Normaali, Jannika B, Erin, Lauri Tähkä, Tuure Kilpeläinen & Kaihon Karavaani ja Uniikki. Lauantaina 2. elokuuta esiintyvät Anna Abreu, Suvi Teräsniska, Janna, Juha Tapio, Paula Koivuniemi, Sanni ja Irina. Molempina päivänä esiintyy lisäksi Steve ´n´ Seagulls.\nEventworks Oy on valo- ja äänentoistopalveluihin erikoistunut perheyritys. Yritys omaa yli 20 vuoden kokemuksen tapahtumien järjestämisestä ja teknisistä toteutuksista.\nJorin hapokkaan sinfoniaorkesterin vieraana kävi M.A. Numminen\nSuomi-elektron kunkku Jori Hulkkonen Kemistä on aikaansaapa mies. Viime viikolla hän esiintyi keskiviikkona täpötäydessä Sibelius-museossa Turussa kantaesittäen sooloteoksensa Rauta-aika/Softa-avaruus ja seuraavana iltana hän johti Acid Symphony Orchestraansa Ääniwalli-klubilla Helsingissä, vieraanaan M.A. Numminen.\n– Hätkäytimme parikymppistä yleisöä ja Mauri Antero lausui kaksi runoaan esityksemme lomassa. Meidät Nummisen kanssa ajoi yhteen yhteinen kiinnostus avantgardismiin, kertoo Jori ja paljastaa, että heidän ystävyys on vasta pari viikkoa vanha.\nToisinkin voisi luulla, sillä näissä herrasmiehissä on kovan tekemisen meiningin lisäksi paljon samaa vänkää hillittömyyttä. Toivotaan siis, ettei yhteistyö jää vain yhteen Helsingin kiirastorstaikeikkaan ja taidenautinto koetaan joskus pohjoisessakin.\nJorin Acid Symphony Orchestra tuo alastomuudessaan mieleen mieskuoro Huutajat. Äänen sijaan 10 hyvinpukeutunutta miestä ”rääkkää” Rolandin TB-303-syntikoita. Vuorosanoja on yhtä vähän kuin Aki Kaurismäen elokuvissa, mutta vodkapullon kierrätyksestä on tehty perinne.\n-Itselläni on miksaamisen, rumpuohjelmoinnin ja orkesterinjohtamisen kanssa sen verran kiire ja tarve pysyä skarppina, että itse otan osaa tuohon vain näytösluontoisesti. Mutta pullon korkkaaminen ja kierrättäminen pysyy osana performanssiamme, Hulkkonen vakuuttaa.\nAcid Symphony Orchestra on tehnyt tähän mennessä 14 esiintymistä ja pikkuhiljaa se on noussut yhdeksi Jorin tärkeimmistä projekteista omien soololevyjen ja Sin Cos Tan-duon ohella.\nOrkesteri oli viime vuonna showcase-keikalla arvostetuilla Eurosonic-festareilla Hollannin Groningenissa ja se sai paljon mediahuomiota, muun muassa New Musical Expressin blogisti otsikoi komeasti: There’s no end to Jori Hulkonnen’s talents.", "timestamp": "2019-09-23T03:16:46Z", "url": "http://www.vaylanpyorre.com/2014/04/"}