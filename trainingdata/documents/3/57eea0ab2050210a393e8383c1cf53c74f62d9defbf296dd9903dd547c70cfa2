{"text": "7 maistuvaa ravintolavinkkiä Gran Canarialle | Tjäreborg\n7 uniikkia\nruokaelämystä\n7 maistuvaa ravintolavinkkiä Gran Canarialle\nKanariansaarten asukkaat rakastavat ja arvostavat hyvää ruokaa. Siksi matkailijallekin on luvassa makuelämyksiä niin yksinkertaisen rantakuppilan, perinteisen kanarialaisravintolan kuin ennakkoluulottoman fuusioravintolan pöydässä. Vinkkaamme tässä seitsemästä ravintolasta, joiden makumuistot säilyvät vielä pitkään loman jälkeenkin.\n5 RAVINTOLAA ETELÄRANNIKOLLA\nKanarialaisittain Playa bar El Boyassa\nSUOSITTU RANTABAARI\nJos etsit oikein aitoa kanarialaista, kannattaa suunnata tähän Arguíneguínin ulkopuolella sijaitsevaan erittäin yksinkertaiseen ravintolaan. Älä anna muovituolien tai kovaäänisen menon häiritä – tuore kala ja vastavalmistetut tapas-annokset ovat sen arvoisia. Täydellistä mustekalaa, friteerattuja sardiineja, mehevää paellaa ja monenlaisia muita ruokalajeja valmistetaan sesongin ja saatavuuden mukaan. Ravintola on kansanomainen, halpa ja erittäin suosittu, Palvelu on nopeaa ja konstailematonta. Pöytiä jaetaan numerolappujen mukaan: ilmoita baaritiskillä montako syöjää on tulossa, niin saat jonolapun. Tilaa juotavaa ja istahda odottamaan, et pety!\nSuuntaa Grill El Asadoriin hyvälle pihville\nARGENTIINALAINEN SUOSIKKI\nGran Canarialla riittää valinnanvaraa pihviravintoloiden ystäville. Tosin kaikissa niissä ei perehdytä raaka-aineen valintaan yhtä huolellisesti eikä valmisteta lihaa yhtä taitavasti kuin Grill Asadorissa. Grill Asador on yksi saaren eteläosan suosituimmista grilliravintoloista ja sijaitsee Playa del Inglésin pääkadun varrella. Laadukas liha kypsennetään toiveidesi mukaan ja tarjoillaan herkullisten lisukkeiden ja kastikkeiden kera. Ruoka on puhdasta, yksinkertaista ja konstailematonta – ja vielä kohtuuhintaistakin. Miten olisi grillattu häränfilee valinnaisin lisukkein parilla kympillä?\nAasialainen Samsara tarjoaa myös silmänruokaa\nAASIALAINEN UNELMA\nOsuuko lomamatkallesi jotakin erityistä juhlittavaa tai haluatko muuten vain kokea jotakin erityistä? Siinä tapauksessa tämä Maspalomasissa sijaitseva aasialaisravintola on juuri oikea paikka. Ravintoloitsijapariskunta, joiden molempien nimi muuten on Juan, on ravintolassa toteuttanut oman haaveensa aasialaisesta ravintolasta. Omistajat ovat hieman teatraalisia luonteeltaan, ja ravintolan sisustus on huomiota herättävä satoine buddha-patsaineen ja muine itämaisine esineineen. Esineet on osin tuotu Aasiasta ja osin teetetty Gran Canarialla. Omistajat haluavat tuottaa asiakkailleen kokonaiselämyksen, johon kuuluu niin herkullinen, luova keittiö ja kauniit fuusioannokset kuin upea ympäristökin. Ravintoloitsijoiden oma keittiöpuutarha Telden kupeessa kasvaa vihanneksia ja hedelmiä, ja jopa aasialainen jakkihedelmä viihtyy kanarialaisessa ilmastossa. Ravintolan annokset ovat reiluja ja sopivat hyvin jaettaviksi. Yhden henkilön aterian hinnaksi tulee yleensä noin 40 euroa.\nErinomainen 222 SW bar & grill sijaitsee hotelli Radissonin ylimmässä kerroksessa.\nHIENOSTUNUT MAISEMARAVINTOLA\nModerni, tyylikäs ja hienostunut! Radisson-hotellin ylimmäisessä kerroksessa sijaitseva ravintola voisi yhtä hyvin sijaita jossakin kansainvälisessä suurkaupungissa, lukuun ottamatta huikeaa merimaisemaa. Sisustus on hillityn tyylikäs, palvelu moitteetonta ja ruoka on ilo yhtä lailla silmälle kuin suullekin. Kokki Marcelo Silva Rodriguez on työskennellyt myös palkitussa tanskalaisessa Noma-ravintolassa sekä Gran Canarian parhaana ravintolana pidetyssä La Aquarelassa Patalavacassa. Listalta on vaikea poimia erityistä suositeltavaa, sillä kaikki on erittäin korkealaatuista. Sashimi oli taivaallista, ankanmaksaterriini briossin ja appelsiinimarmeladin kera suorastaan jumalaista eikä jälkiruokakaan ollut tästä maailmasta. Hintavaa, totta kai – mutta ei sen kalliimpaa kuin Suomessa.\n3 MATKAN ARVOISTA RAVINTOLAA\nRestaurante Irejul sijaitse Firgasin kylän kupeessa.\nKANARIALAISIA ERIKOISUUKSIA\nTee retki saaren keskiosien halki pittoreskiin Firgasin kylään. Saat nauttia upeista vehreistä maisemista ja maukkaasta, huolella valmistetusta ja edullisesta ateriasta viihtyisässä ympäristössä. Ravintola on pari vuotta sitten valmistuneen hotellin yhteydessä. Hotellin rakentamisessa kiinnitettiin erityistä huomiota laadukkaisiin, kestäviin ja ekologisiin materiaaleihin, ja samoista lähtökohdista valmistetaan myös ruokaa lähellä tuotetuista sesongin raaka-aineista. Monipuolinen ruokalista sisältää kanarialaisia erikoisuuksia kuten vihannes-vesikrassikeitto potaje de berros, hitaasti kypsennettyjä liharuokia, tuoretta kalaa ja herkullisia jälkiruokia. Ravintolan asiakaskunta koostuu pääosin paikallisista, ja listalla on myös hyvä valikoima tapas-annoksia, joista voi myös koota maistuvan kokonaisuuden.\nMartellin ateriat valmistetaan lähellä tuotetuista sesongin mukaisista raaka-aineista.\nKauniit asuinalueet huviloineen ja omakotitaloineen reunustavat Tarifan ja Santa Brigadan kautta kulkevaa tietä Las Palmasin lounaispuolella. Tien varrella, vanhassa kaupparakennuksessa sijaitsee ravintola ja viinitupa Casa Martell, joka on ollut Martellin perheen omistuksessa yli sadan vuoden ajan. Ravintoloitsija Antonio Martell ei halua ravintolansa toimivan perinteisesti ruokalistojen pohjalta, vaan päivän tarjonta perustuu sesonginmukaisiin lähellä tuotettuihin raaka-aineisiin. Ruoka on runsasta ja mehevää maalaisruokaa.\nViihdyt varmasti, tulitpa sitten viettämään syntymäpäivää, perheateriaa tai romanttista illallista. Takkatuli ja perheen keräämät persoonalliset esineet luovat kotoisan ja intiimin tunnelman.\nRavintola on oikeastaan aina hyvin suosittu, joten pöytävarausta suositellaan.\nEl Embarcadero on klassikkoravintola Las Palmasin venesatamassa.\nKLASSISESTI VENESATAMASSA\nLas Palmasin huvivenesatamaan on viime vuosina tupsahdellut uusia baareja ja ravintoloita. Tämä ravintola tosin kuuluu saaren perinteisiin klassikoihin, ja sillä on vankka kanta-asiakaskunta. Moderni välimerellinen keittiö painottuu kalaan ja äyriäisiin, mutta myös liharuoat ovat erittäin maistuvia. Venesataman ympäristö mastoineen ja keinuvine veneineen antaa oman erityisen lisänsä, erityisesti aurinkoisena päivänä. Silloin myös ravintolan baari on tavallista suositumpi, kun ohikulkijoita poikkeaa nauttimaan drinkin ja pikkupurtavaa. Ravintoloitsijat Rafael Bueno ja John Vriethof ovat opiskelleet Barcelonan kuuluisassa Hofman-kokkikoulussa ja heillä on samalla alueella toinenkin ravintola, nimeltään Pantalan.\nTjäreborg on järjestänyt lomamatkoja Kanariansaarille jo kymmenien vuosien ajan. Tarjoamme kattavan ja tasokkaan hotellivalikoiman Gran Canarialla, Teneriffalla, Fuerteventuralla, Lanzarotella ja La Gomeralla.\nVaraa matka Kanarinsaarille", "timestamp": "2019-07-24T00:10:03Z", "url": "https://www.tjareborg.fi/kanariansaaret/gran-canaria/7-ravintolavinkkia"}