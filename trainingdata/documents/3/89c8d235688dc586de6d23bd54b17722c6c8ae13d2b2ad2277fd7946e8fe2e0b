{"text": "Hoitajat pelkäävät lupausten tuottavan vain ropoja - MTVuutiset.fi\nHoitajat pelkäävät lupausten tuottavan vain ropoja\nJulkaistu 11.09.2007 14:28 (Päivitetty 13.09.2007 10:08 )\nHoitoalan ammattijärjestöt ovat vaatineet eduskuntatalon edessä järjestetyssä mielenosoituksessa riittävää panostusta koulutetun hoitohenkilöstön palkkaukseen. Palkkaneuvotteluissa esillä ollut 150 miljoonan euron tasa-arvolisä on hoitajien mielestä riittämätön.\nJärjestöt muistuttivat erityisesti hallituspuolueita vaalien alla annetuista lupauksista. Eri puolueet lupasivat korjata palkkatason, jotta sosiaali- ja terveydenhuollon tulevaisuus turvataan ja osaavan työvoiman riittävyys varmistetaan. Asiasta on myös kirjaus hallitusohjelmassa.\nTehyn ja SuPerin kunta-alan neuvottelujärjestön puheenjohtaja Juhani Palomäki huomautti, ettei summalla saada kuin 40-50 euron tasokorotus hoitajien palkkoihin. Alan palkkojen jälkeenjääneisyyttä ei sillä korjata.\nHoitajat epäilivät, että tasa-arvotuposta on tulossa tasa-arvoropo. Mielenosoituksen kylteissä nimettiin palkkatasa-arvon turvallisuushaasteiksi hallitus, hallitus ja hallitus sekä runoiltiin: Rahalupaus vankka, sumutus sankka.\nHoitajien sanoma kiinnosti kansanedustajia. Eduskuntatalon portailla oli parhaimmillaan nelisenkymmentä edustajaa vastaanottamassa viestiä.\nOppositio sai tilaisuuden moittia hallitusta saituudesta ja valtion satsaussumman piilottelusta. Hallituspuolueiden harvalukuiset puhujat korostivat, että pallo on palkkaneuvottelijoilla.\nSDP:n puheenjohtaja Eero Heinäluoma ei käynyt mikrofonin takana, vaan tyytyi jututtamaan hoitohenkilökuntaa takarivissä. Heinäluoman mielestä hallituksen olisi ilmoitettava tukisumma tai annettava tieto siitä, että lupaus koko yleisen korotustason ylimenevän osuuden korvaamisesta on voimassa. Muussa tapauksessa kuurupiilo jatkuu.\nRahaministeri Jyrki Kataisen (kok.) puolueen eduskuntaryhmän varapuheenjohtaja Petteri Orpo katsoi, että summan julkistamisen pitää tapahtua vasta neuvottelutuloksen selvittyä. Suunta eli merkittävien palkankorotusten tulo näkyi jo viime viikolla kuntatyönantajan tarjouksessa.\nOrpo epäili, että ilman kokoomuksen vaalilupauksia ei olisi myöskään kirjausta hallitusohjelmassa eikä siltä pohjalta käytäviä neuvotteluja.", "timestamp": "2018-11-15T04:46:49Z", "url": "https://www.mtvuutiset.fi/artikkeli/hoitajat-pelkaavat-lupausten-tuottavan-vain-ropoja/2007214"}