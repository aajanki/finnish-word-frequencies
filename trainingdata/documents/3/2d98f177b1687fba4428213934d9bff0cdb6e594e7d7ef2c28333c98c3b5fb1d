{"text": "Ajattelun avaaminen pitää musiikin elossa | Rondo Classic\nARTIKKELIT Ajattelun avaaminen pitää musiikin elossa\nAjattelun avaaminen pitää musiikin elossa\nMünchenin opetustöiden ohella 40-vuotias Antti Siirala esiintyy ja pitää mestarikursseja koko ajan ympäri maailmaa. Myös Suomessa hänellä on useita kursseja vuodessa. © Volker Beushausen\nAntti Siirala toimii pianonsoiton professorina Münchenissä ja on nähnyt alan trendit kuten teknisen tason nousun ja aasialaisten rynnäkön. Silti keskittyneen ja hiljaisen hetken löytäminen musiikin sisäistämiseksi on hänestä yhä vaikeaa.\nAntti Siirala on saavuttanut ainutlaatuisen aseman: hän on Münchenin Hochschule für Musik und Theater -korkeakoulun pianomusiikin professori ja niin ollen merkittävällä kansainvälisellä pianistikoulutuksen näköalapaikalla. Hänen omat oppilaansa ovat huippusoittajia jo hänen oppiinsa tullessaan. Tuleeko heistä tähtiä?\n“Globaalit musiikkimarkkinat eivät kykene nielemään kerrallaan kovin montaa tähtipianistia. Orkesterien ja festivaalien konsertit jakautuvat usein pienelle joukolle kiertäviä solisteja. Yleensä aika monen asian on loksahdettava kohdalleen, että päätyy osaksi tuota joukkoa, eikä useimpia näistä asioista oikeastaan voi opettaa”, Antti Siirala kertoo.", "timestamp": "2019-10-21T07:12:07Z", "url": "https://rondolehti.fi/artikkelit/ajattelun-avaaminen-pitaa-musiikin-elossa/"}