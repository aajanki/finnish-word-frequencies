{"text": "Sijoittaja, ahdistaako...\nKahdeksatta ihmettä etsimässä Julkaistu 16.03.2018 klo 06:30\nOsakesijoittaja kohtaa lukemattomien vaihtoehtojen takia valinnan vaikeuden. Vaihtoehtojen karsimiseksi osakkeiden valinnassa käytetään tavallisesti apuna työkaluja, listoja ja pisteytyksiä, joiden avulla hyvien osakkeiden löytäminen tuhansien vaihtoehtojen joukosta helpottuu. Ne eivät kuitenkaan ole mielestäni parhaita mahdollisia tapoja valita osakkeita salkkuun.\nNäkemykseni perustuu kahden sijoittajalegendan, Warren Buffetin ja Charlie Mungerin kehittämälle circle of competence -ajattelulle, jonka keskeisin idea on se, että sijoittajan tulee tunnistaa oma osaamisensa ja hyödyntää sitä sijoitustoiminnassa. Sijoituskohteeksi kannattaa valita vain sellaisia yhtiöitä, joiden liiketoimintaa ymmärtää oman osaamisensa kautta. Oman osaamisalueen ulkopuolelle menevät sijoituskohteet voi jättää niille, jotka niitä ymmärtävät tai ainakin luulevat ymmärtävänsä. Näin potentiaalisten sijoituskohteiden määrä rajautuu koskemaan vain muutamia kiinnostavia aloja.\nUskallan väittää, että jokaisella osakesijoittajalla tai osakesijoittajaksi aikovalla on varmasti sellaista osaamista, jota voi hyödyntää sijoitustoiminnassa. Se täytyy vain tunnistaa!\nOsaaminen voi olla vaikkapa opiskelun, työn tai harrastusten kautta hankittua tietotaitoa ja kokemusta, joka auttaa jonkin alan yritysten tuotteiden, palveluiden ja liiketoiminnan ymmärtämisessä. Jos olet opiskellut tekniikkaa ja ymmärrät sen ansiosta hyvin konepajateollisuutta, tutustu konepajayhtöihin ja etsi hyviä sijoituskohteita niiden joukosta. Jos työpaikkasi on jokin pörssiyhtiö, mieti kokemuksesi pohjalta kannattaisiko siihen sijoittaa. Jos pelaat videopelejä, tutustu peliyhtiöihin.\nOlen itse perehtynyt muutamiin teollisuudenaloihin, joihinkin kuluttajatuotteisiin ja finanssialaan, ja koen ymmärtäväni niitä jonkin verran. Ne ovat minusta mielenkiintoisia, joten keskityn sijoitustoiminnassani niihin ja yritän oppia niistä koko ajan lisää. Osakkeiden valinnasta tulee paljon helpompaa, kun en edes ajattele sijoittamista yhtiöihin, joiden toimintaa en kunnolla ymmärrä ja jotka eivät ole minusta mielenkiintoisia.\nKun osakevalintaa ajattelee tästä näkökulmasta, vaihtoehtojen paljous on vain hyvä asia.\nKaikkien vaihtoehtojen joukosta löytyy varmasti jokaiselle yrityksiä ja toimialoja, joiden toimintaa ymmärtää keskimääräistä paremmin. Kun keskittyy sijoitustoiminnassaan pelkästään näihin yhtiöihin, ei osakevalintakaan tuota niin suurta tuskaa.\nKaiken lisäksi osakesijoittamisesta tulee mielenkiintoista, kun käyttää omaa osaamistaan hyödyksi, perehtyy vain itselleen mielenkiintoisiin aloihin ja yrittää oppia niistä koko ajan lisää.", "timestamp": "2018-08-21T14:18:02Z", "url": "https://blog.kauppalehti.fi/kahdeksatta-ihmetta-etsimassa/sijoittaja-ahdistaako-runsaudenpula-tunnista-oma-osaamisesi"}