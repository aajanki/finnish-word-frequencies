{"text": "Varo Ferrari! – McLaren aikoo investoida miljardirahat superautoihinsa | Tuulilasi\nVaro Ferrari! – McLaren aikoo investoida miljardirahat superautoihinsa\nMcLaren Automotive on monella mittapuulla varsin tuore autonvalmistaja, mutta on kuitenkin lyhyessä ajassa kehittynyt kannattavaksi yritykseksi.\nTeksti McLaren Automotive\nAutomotive News Europen tekemässä haastattelussa McLarenin toimitusjohtaja Mike Flewitt kertoo, että superautovalmistaja aikoo nostaa tuotantonsa peräti 5000 autoon vuoteen 2022 mennessä. Tahti on kova, sillä merkki möi viime vuonna 2000 autoa.\nMcLaren on tullut ryminällä superautomarkkinoille, sillä se on pystynyt nostamaan tuotantomääriään tasaisesti sekä pysymään kannattavana heti alusta alkaen. Moni muiden merkkien kohtalo ei ole yhtä ruusuinen.\nFlewitt kertoo, että McLaren aikoo investoida yli miljardi euroa seuraavien vuosien aikana autojensa kehitystyöhön. Työn alla on täysin uusi hiilikuituinen pohjarakenne sekä myös uusi voimalinja. Flewitt valottaa myös, että McLaren tukeutuu jatkossa hybriditekniikkaan.\nMielenkiintoista kuitenkin on, että McLaren ei Flewittin puheiden mukaan aio tuottaa pistokehybridiä, vaan perinteisen hybridin. Linjaus on vastakkainen moniin muihin autonvalmistajiin verrattuna.\nMcLaren joutuu tukeutumaan hybrideihin ympäristöpaineiden takia. Vaikka pieniä määriä valmistava McLaren ei joudu yhtä tiukkojen päästövaatimuksien kohteeksi kuin perinteiset autonvalmistajat, ei McLaren voi silti tehdä autoja ilman minkäänlaisia rajoitteita.", "timestamp": "2018-11-14T11:31:22Z", "url": "https://www.apu.fi/artikkelit/varo-ferrari-mclaren-aikoo-investoida-miljardirahat-superautoihinsa"}