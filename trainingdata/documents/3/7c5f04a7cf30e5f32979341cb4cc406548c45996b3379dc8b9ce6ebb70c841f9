{"text": "Golden Dream: Meidän rtw-matkakohteet vol 1\nJaoin tämän postauksen kahteen osaan, koska näytti muuten aika maratonitarinalta. Meidän reissun niin sanotut \"pääkohteet\" ovat selvillä, mutta tietysti suunnitelmat tarkentuvat lähempänä. Eikä oikeastaan kannata liian tarkasti suunnitella, koska se tekee matkasta helposti suorittamista. Rennolla fiiliksellä on hyvä mennä sinne minne haluaa, eikä orjallisesti yrittää noudattaa tiukkaa aikataulutusta. Suomesta lähdemme elokuun viimeisenä viikonloppuna kohti Lontoota. Siellä ei olla kuin pari päivää, emmekä ole suunnitelleet sille ajalle mitään ihmeempiä. Muutamat pakolliset nähtävyydet tulee ehkäpä kierrettyä ja ladattua akkuja pitkää lentoa varten. Seuraavaksi meidän matkakohteet järjestyksessä Lontoosta lähdettäessä.\nJapani on todella kiehtova ja siellä riittäisi tutkittavaa vaikka kuinka, tälle reissulle olemme varanneet kolmisen viikkoa Japaniin. Lento on Tokioon, mutta meidän ei ole tarkoitus montaa päivää siellä viettää. Suunnitelmissa on ottaa Japan Rail -passit ja junailla ristiin rastiin. Japanissa kun junaverkosto on todella kattava ja luotijunat älynopeita. Klassista Japania edustava, hienostunut Kioto on temppeleineen ja kivipuutarhoineen koettava. Ruokapääkaupunkina tunnettu Osaka on suunnitelmissa myöskin, mutta muuten ajattelimme vierailla pienemmissä, aitoa japanilaisuutta huokuvissa maaseutukylissä ja majoittua jossain Ryokan majataloissa. Vaikka reissumme ei osu kirsikkapuiden kukinta-aikaan, niin syksyllä vietettävä värikkäiden lehtien juhlan nimeltä Momijigari ehdimme nähdä. Kuten kuvasta näkyy, niin se on vähän kuin Suomen ruska-aika. Näiden kohteiden lisäksi minä haluaisin käydä yhdessä maailman huikeimmista huvipuistoista, Fuji -vuoren kupeessa sijaitsevassa Fuji-Q Highlandissa. Saa nähdä uskalletaanko niihin kaikista huikeimpiin laitteisiin :)\nSingapore on kohteena se, mitä odotan ihan hitokseen vaikka vierailumme siellä jääkin lyhyeksi. Olen kuullut Singaporesta niin paljon kaikkea hyvää, miten se on puhtaudellaan ja modernisuudellaan sokaissut, että jo siksi en malta odottaa sinne pääsyä. Vähän kyllä jännittää, koska Singaporen ostosmahdollisuudet kuuluvat Kaakkois-Aasian parhaimpiin. Heti alkumatkasta kun ei voi kaikkia pennosia shoppaillakaan. No onhan siellä kuuluisalla ostoskatu Orchard Roadilla silti käytävä. Must see -nähtävyyksiimme kuuluu ehdottomasti Avatar henkinen Gardens by the Bay. Kyseessä on kaksi \"kukkakonservatoriota\", joita ympäröivät superpuumetsä. Kuvassa näkyvät superpuut keräävät vettä ja aurinkovoimaa ja keräämällään vedellä kastelevat konservatorioiden kukat. Ja kukkajutuilla jatketaan, sillä Singaporen kasvitieteellinen puutarha Botanic Gardens on myös käytävien listallemme. Tämä puutarha on yksi maailman kauneimmista puistomaisista puutarha-alueista maailmassa. Puutarha jakaantuu erilaisiin aluesiin kuten sademetsään, orkideatarhaan ja inkivääritarhaan. Jottei reissumme olisi pelkkää kukkaihastelua, niin näiden lisäksi käymme myös Sentosan saarella. Singaporen reissumme on vain noin neljä päivää, että pääkaupunkia kauemmas emme lähde.\nIndonesia on matkamme niin sanottu löhöily- ja rantalomakohde. Siellä ajattelimme ottaa rennommin ja nauttia auringosta parisen viikkoa. Vietämme aikamme lähinnä Balilla ja Gilin saarella. Tarkempia suunnitelmia emme ole Indoihin tehneet. Tie vie sinne minne tie vie. Mikäli ystäviämme sinne eksyy, niin sitten menee varmasti aikaa myös juhliessa.\nJos teillä on kokemuksia tai matkasuosituksia näistä kohteista, niin otan niitä innolla vastaan :)\nLähettänyt Ado klo 21.23", "timestamp": "2019-04-18T11:00:55Z", "url": "http://goldwed.blogspot.com/2014/03/meidan-rtw-matkakohteet-vol-1.html"}