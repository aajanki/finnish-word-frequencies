{"text": "Terveyttä ruoasta | Tampereen yliopistollinen sairaala\nMaukas ja terveellinen ruokavalio on hyvän mielen ja virkistyksen lähde sekä terveyden perusta. Ravitsemussuositusten mukainen ruoan valinta ehkäisee sairastumista muun muassa tyypin 2 diabetekseen, sydän- ja verisuonisairauksiin ja muistisairauksiin. Sairauden hoidossa tasapainoinen ja riittävä ravinnonsaanti on tuloksellisen hoidon ja kuntoutuksen kulmakivi.\nArkiset valinnat ratkaisevat, saammeko ravinnosta tarvitsemamme terveyttä ylläpitävät ja suojaavat aineet. Terveyttä edistävät ruokavalion linjaukset löytyvät tutkimustiedon pohjalta laadituista suomalaisista ravitsemussuosituksista ja suositusten pääviestit Terveyden ja hyvinvoinnin laitoksen nettisivulta.\nLöydä oma tapa syödä terveellisesti\nVoit arvioida ruokatottumuksiasi vertailemalla niitä ravitsemussuosituksiin Terveyskylän Syötkö sopivasti -omahoito-ohjelmassa.\nVoit arvioida ruokavalintojasi kohdennetusti tekemällä seuraavia testejä:\nMillaiset ovat ruokatottumuksesi? Tällä testillä voit arvioida omia syömistottumuksiasi ja suhdettasi ruokaan painonhallinnan näkökulmasta:\nTestaa ruokatottumuksesi.\nPaljonko nautit kasviksia?\nKasvistesti\nPaljonko saat ruokavaliostasi ravintokuitua?\nMillainen on ruokavaliosi rasvan laatu?\nRasvatesti\nPaljonko saat ruokavaliostasi suolaa?\nSuolatesti\nPaljonko saat ruokavaliostasi sokeria?\nPaljonko saat energiaa alkoholijuomista?\nAlkoholikalorilaskuri\nSopivasti valittu ja ajoitettu syöminen on tärkeää myös suun ja hammasterveyden kannalta. Testin avulla voit testata naposteletko hampaasi.\nJokaiselle löytyy oma tapa syödä terveellisesti. Lisää käytännöllisiä ohjeita saat myös seuraavista videoista ja kuvasarjoista:\nTerveyttä ruoasta video\nRuokalautasmalli video\nSäännölliset ateria-ajat video\nTurvallinen ruoanlaitto kuvasarja\nVinkkejä painonhallintaan video\nRavinnontarve voi muuttua\nRavinnontarpeesi riippuu iästä, sukupuolesta, kehon koosta, liikunnan määrästä ja laadusta. Väestön ravitsemussuosituksissa tällaiset erot on otettu huomioon.\nSuosistusten mukainen ruoan valinta ehkäisee useimpia kansansairauksia ja toimii näiden sairauksien onnistuneen hoidon tukena. Elimistösi kyky sulattaa ruokaa, ravinnon imeytyminen, hyväksikäyttö tai erittyminen saattavat muuttua sairauden hoidon tai kuntoutuksen vuoksi. Tällöin terveyttä edistävä ruokavalio voi olla erilainen kuin väestölle yleisesti suositeltu ruokavalio.\nRavinnontarve voi kasvaa merkittävästi tulehduksen, haavojen, vammojen tai leikkaushoidon yhteydessä. Tämä altistaa vajaaravitsemustilan syntymiselle. Siksi ravitsemustilaa ja ravinnonsaantia tulee arvioida ja tarvittaessa korjata viipymättä. Jos koet, että ruokahalusi on huonontunut, olet laihtunut tai toimintakykysi on laskenut, ota asia esille poliklinikalla tai osastolla ja pyydä apua tilanteen korjaamiseksi. Käytettävissäsi on myös virtuaalisen Terveyskylän sivuilta löytyvä omahoito-ohjelma Ravitsemus riittäväksi - estä vajaaravitsemus.\nRavitsemushoitosuunnitelmasta ja ohjauksesta apua\nKanssasi voidaan laatia sairauden hoitoa tukemaan räätälöity ravitsemushoitosuunnitelma. Se suunnitellaan ruokatottumustesi ja mieltymystesi pohjalta. Tavanomaisen ruoan lisäksi voidaan käyttää erityisvalmisteita, kliinisiä ravintovalmisteita tai tehostettua ravitsemushoitoa myös letkuravitsemuksen tai suonensisäisen ravitsemushoidon keinoin.\nHoidon toteutumisen avainhenkilö olet sinä itse. Sairaana et kuitenkaan todennäköisesti jaksa tai pysty siihen, mihin olet normaalisti tottunut. Älä epäile pyytää apua tai ilmaista toiveitasi ruoan suhteen.\nUusien taitojen ja tottumusten opettelu vaatii oman aikansa. Siksi ammattitaitoinen ohjaus ja tuki on olennainen osa ravitsemushoitoa. Voit pyytää myös läheisesi mukaan ruokavalio-ohjaustilanteisiin.\nOhjauskertoja järjestetään tarpeen mukaan. Muun hoidon tavoin ravitsemustilaa sekä ravitsemushoidon toteutumista ja vaikutuksia arvioidaan. Sinulle sopivista keinoista voitte sopia ravitsemushoitosuunnitelman yhteydessä. Asiat kirjataan potilaskertomukseen ja tarvittaessa suunnitelmaa tarkistetaan.\nTarvittaessa ravitsemusterapeutin vastaanotolle\nOn tilanteita, jolloin ruokavalintoihin tai ravitsemushoidon kysymyksiin on syytä paneutua tavanomaista syvällisemmin. Tällöin voit saada apua ravitsemusterapeutilta joko omasta terveyskeskuksesta, työterveyshuollosta tai sairaalasta.\nLaillistetut ravitsemusterapeutit ovat yliopistokoulutettuja ravitsemuksen ja terveydenhuollon asiantuntijoita. Erikoissairaanhoidossa ravitsemusterapeutit toimivat yhteistyössä kunkin erikoisalan moniammatillisen henkilökunnan kanssa ja ovat erityisesti perehtyneet sairauksien ravitsemushoitoon erikoisaloittain.\nRavitsemushoito ja ohjaus jatkuvat erikoissairaanhoidon jälkeen perusterveydenhuollossa, joten ravitsemushoidon jatkosuunnittelu ja tuki voi siirtyä perusterveydenhuollon ravitsemusterapeutille.\nOn kuitenkin huomattava, että yliopistokoulutettujen laillistettujen ravitsemusterapeuttien lisäksi ravitsemusneuvontapalveluja tarjoavat myös henkilöt, joilla ei ole pätevyyttä toimia terveydenhuollon ammattihenkilönä. He saattavat käyttää esimerkiksi nimikettä ravintoterapeutti, ravintovalmentaja tai personal trainer. Terveydenhuollon ammattipätevyyden voi tarkistaa Valviran JulkiTerhikki-palvelusta.\nRavitsemuksesta on tarjolla monen tasoista informaatiota. On tärkeää, että opit tunnistamaan lähteen luotettavuuden ja opit arvioimaan tiedon soveltuvuuden omalle kohdallesi. Kysy hoitopaikkasi ammattilaisilta apua ja vinkkejä luotettavista lähteistä.\nKun tulet sairaalaan potilaaksi\nKun tulet sairaalaan potilaaksi, ota mukaan ravitsemuksesta mahdollisesti aikaisemmin saamasi ohjausaineisto ja tiedot siitä, keneltä ja mitä varten ohjeet olet saanut. Ota mukaan mahdolliset hoidon seurantatiedot (paino, verenpaine, verensokeri, ruokakirjanpito, oirepäiväkirja) sekä tiedot käyttämistäsi ravintolisistä ja rohdosvalmisteista. Voit myös halutessasi pyytää läheisesti mukaan vastaanotolle\nJos tulet potilaaksi osastolle, sinulle tarjottava ruoka on suomalaisten ravitsemussuositusten mukaista. Mikäli noudatat erityisruokavaliota tai tarvitset tehostettua ravitsemushoitoa, sinulle tilataan erityisruokavalio.\nKun lähdet sairaalasta\nUusien ruoka- ja makutottumusten omaksuminen sekä mahdollisesti heikentyneen ravitsemustilan paraneminen vaativat pitkäjänteisyyttä sekä seurantaa. Kun lähdet hoidosta osastolta tai poliklinikalta, sinun on hyvä varmistaa, että saamasi ravitsemushoitosuunnitelma sekä omahoito- ja jatkohoitosuunnitelma ovat ajan tasalla. Pyydä saamasi ohjeet kirjallisena itsellesi ja jatkohoitopaikkaasi.\nHyvä ravitsemus nopeuttaa kuntoutumista, parantaa hoitotuloksia sekä vointia.\nRavitsemusterapiayksikkö", "timestamp": "2020-01-20T01:46:11Z", "url": "https://www.tays.fi/fi-fi/Ohjeet/Terveytta_ruoasta"}