{"text": "Ulosmarssi saattaa sekoittaa lentoliikennettä\nUlosmarssi Helsinki-Vantaalla saattaa sekoittaa lentoliikennettä\nMaanantai 11.12.2006 klo 20.01 (päivitetty klo 21.36)\nFinnairin ja eräiden muiden lentoyhtiöiden maapalveluja hoitavan Northportin 60 vuorossa ollutta työntekijää on marssinut ulos työpaikaltaan Helsinki-Vantaan lentoasemalla. Finnair pitää ulosmarssia laittomana.\nViivästyksiä tuhansille\nFinnairin maapalveluyhtiön Northportin ulosmarssi päättyy, kerrotaan Finnairilta. Työntekijät palaavat töihin asteittain.\n- Northportin ja työntekijöiden välillä päästiin sopimukseen, jonka mukaan kiistakysymyksen käsittelyä jatketaan normaalissa erimielisyysmenettelyssä, kertoo Finnairin viestintäjohtaja Usko Määttä.\nUlosmarssin aiheuttamat viivästykset lentoliikenteessä jatkuvat vielä loppuillan ajan. Määtän mukaan viivästykset koskettavat kaikkiaan tuhansien lentomatkustajien matkaa. Northport hoitaa Finnairin lisäksi Pulkovo Airlinesin, Aeroflotin sekä British Airwaysin maapalveluja. Lentoliikenteen odotetaan pääsevän aikatauluihin puoleen yöhön mennessä.\nUlosmarssin vaikutuksia lentoliikenteeseen ei osata vielä arvioida, mutta se saattaa vaikeuttaa illan lentoliikennettä, kertoo tiedotuspäällikkö Usko Määttä Finnairista.\nFinnairin tytäryhtiö Northport pyrkii hoitamaan ainakin suurimman osan matkatavaroiden kuormauksista korvaavalla henkilökunnalla. Toinen vaihtoehto on, että osa koneista joudutaan lähettämään matkaan ilman matkatavaroita. Matkustajat saadaan matkaan koneella, mutta matkatavaroita voidaan joutua lähettämään myöhemmin. Ulosmarssiin osallistui ainoastaan se osa kenttähenkilökunnasta, joka vie laukut koneelle, sanoo Määttä.\nUlosmarssi tuli täysin yllättäen, ilman mitään ennakkoilmoitusta. Kiista alkoi siitä, että yhdelle työntekijälle oli annettu varoitus työtehtävistä kieltäytymisestä. Pari tuntia sen jälkeen muutkin työntekijät olivat päättäneet marssia ulos. Finnairissa mielenilmaisua pidetään täysin laittomana ulosmarssina. Northportin johto selvittää tilannetta.\n36. Varoitus autoilijoille - aamulla tienpinnat ovat liukkaat ja lumisateet jatkuvat", "timestamp": "2017-11-21T03:23:09Z", "url": "http://www.iltalehti.fi/uutiset/200612115479719_uu.shtml"}