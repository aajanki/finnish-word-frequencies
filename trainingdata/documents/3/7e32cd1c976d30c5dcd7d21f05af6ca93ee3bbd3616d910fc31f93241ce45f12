{"text": "Nato-keskustelu on mahdotonta - Pääkirjoitus - Helsingin Sanomat\nNato-keskustelu on mahdotonta\nKalevan mukaan Suomessa näyttää edelleen olevan yllätys tai uutinen, että länsimaisessa hallintokulttuurissa virkamies esittelee ja ministeri päättää. \"Siltä saattaa vaikuttaa, jos sattui kuuntelemaan eduskunnassa käytyä keskustelua ulkoministeriössä laaditusta tulevaisuuskatsauksesta.\nKalevan mukaan Suomessa näyttää edelleen olevan yllätys tai uutinen, että länsimaisessa hallintokulttuurissa virkamies esittelee ja ministeri päättää.\n\"Siltä saattaa vaikuttaa, jos sattui kuuntelemaan eduskunnassa käytyä keskustelua ulkoministeriössä laaditusta tulevaisuuskatsauksesta.\"\n\"Virkamiestyönä tehty paperi ei sisällä mitään sensaatioita tai yllätyksiäkään.\"\n\"Ilman mukana ollutta yhtä lausetta Natosta tästä paperista ei olisi puhuttu julkisesti mitään. Lause \"Nato-jäsenyys selkeyttäisi monin tavoin Suomen asemaa\" oli kuitenkin liikaa kirjattavaksi ulkoministeriön katsaukseen. Ulkoministeri Erkki Tuomioja (sd) poltti päreensä ja nuhteli ministeriötään vielä erikseen blogissaan, ja monet syvästä ulkopoliittisesta horroksesta pitkään nauttineet poliitikot pääsivät laukalle.\"\n\"Uskottava se on, ettei puolustusliitto Natosta voi Suomessa käydä julkista keskustelua.\"\n\"Poliitikkoja ei tuntunut lainkaan kiinnostavan peitellysti esitetty huoli ulkoasiainhallinnon resursseista. Katsauksen ensimmäisellä sivulla lukee vahvennettuna: \"Ulkopolitiikan tavoitteiden on tarvittaessa muokattava ulkoasiainhallinnon rakennetta ja voimavaroja, ei päinvastoin.\"\n\"Keskustelu juuttui Nato-mörköön, vaikka olisi pitänyt keskustella siitä, että kun sotilaat saavat lisärahaa, miksi ulkoministeriö ei saa. Sotilaat ja diplomaatit ovat nimittäin samalla asialla, eri keinoin vain. Suomi on sentään joskus ollut diplomatian suurvalta.\"\nTurun Sanomat katsoo, että kaupan on syytä pitää huolta myöäs kivijalan kehittämisestä, vaikka kaikki puhuvat nyt verkkokaupasta.\n\"Viime aikoina on ilmaantunut merkkejä siitä, että paikanpäällä ostamisen suosiminen tekee paluuta. Kärsimättömät asiakkaat ovat kyllästyneet odottamaan ostoksiaan. Maksuhäiriöiden lisääntyminen on vaikeuttanut verkko-ostosten tekoa.\"\n\"Kivijalkakaupan tulevaisuudesta saa nykyistä valoisamman kuvan myös, jos uskoo amerikkalaista tutkimusta. Sen mukaan kuluttajat haluavat ostaa kauppaliikkeestä, kunhan se hoituu verkkokaupan vaivattomuudella.\"\n\"Tämä herättää meilläkin kysymyksen: onko kauppa hoitanut kivijalkaansa niin, että asiakkaat mieluusti tulevat ostoksille?\"\n\"Myymäläkokemus voi olla kuluttajalle kielteinen, ellei saatavilla ole palvelua ja neuvontaa. Kokemus muuttuu jopa tuskaiseksi pitkissä kassajonoissa. Kenties kaupan kannattaa miettiä henkilökunnan mitoitusta muultakin kuin palkkakustannusten minimoinnin kannalta.\"", "timestamp": "2017-12-13T00:40:41Z", "url": "https://www.hs.fi/paakirjoitukset/art-2000002767042.html"}