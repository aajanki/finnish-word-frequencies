{"text": "Lähes 50 suomalaisyritystä esittäytyy kahdeksannessa Finnish Business -tapahtumassa Kazanissa 17.-18.10. – Suomalais-Venäläinen kauppakamari SVKK\n9.10.2018 Kamarin uutiset Satu Niemelä\nAvoin 1859\nSuomalais-Venäläinen kauppakamari järjestää Finnish Business -tapahtuman ja vienninedistämismatkan Tatarstanin pääkaupungissa Kazanissa 17.-18. lokakuuta. Tapahtuma järjestetään Team Finland -yhteistyönä Suomen Moskovan-suurlähetystön kanssa. Yritysdelegaatiota johtaa suurlähettiläs Mikko Hautala. Kazanin Korston Club -hotellissa pidettävään yritysfoorumiin tuo tasavallan virallisen tervehdyksen Tatarstanin presidentti Rustam Minnihanov.\nTapahtumaan osallistuu lähes 50 suomalaista yritystä. Korkeatasoisessa yritysfoorumissa suomalaisilla yrityksillä on mahdollisuus esittäytyä ja luoda suoria kontakteja valikoidulle kohderyhmälle. Osa yrityksistä on ollut matkassa mukana aiemminkin ja lähtee nyt vahvistamaan suhteitaan paikallisiin yrityksiin. Suomalais-Venäläinen kauppakamari räätälöi toimialakohtaiset tapaamiset ja yritysvierailut, joissa potentiaaliset asiakkaat tuodaan suomalaisyrityksille valmiiseen pöytään.\n– Businessdialogi Suomen ja Tatarstanin välillä on aktiivista ja kiinnostus yhteistyöhön molemminpuolista. Meille oli luonteva päätös tuoda suurin vuosittain järjestettävä suomalaisen ja venäläisen liike-elämän verkostoitumistapahtuma Kazaniin. Finnish Business in Kazan tuo yhteen liike-elämän ja politiikan päättäjiä, luo uusia kontakteja ja vahvistaa jo olemassa olevaa yhteistyötä, sanoo Suomalais-Venäläisen kauppakamarin toimitusjohtaja Jaana Rekolainen.\nTatarstan on ostovoimaltaan yksi Venäjän johtavista markkinoista. Se sijoittui tänä vuonna kolmanneksi Venäjän alueiden investointi-ilmapiirien vertailussa. Kazanissa on tilausta suomalaiselle osaamiselle. Venäjällä toimii 900 suomalaista yritystä, jotka edustavat kattavasti monia eri toimialoja. Suomalaisia yrityksiä arvostetaan luotettavina kumppaneina ja niiden tuotteet tunnetaan korkeasta laadustaan.\n– Meillä suomalaisilla on tarjota parhaita vaihtoehtoja niin yksittäisille kuluttajille kuin investointeja tekeville suuryhtiöillekin. Kaikkia hyödyntävän yhteistyön edellytyksiä ovat toimivat viranomaissuhteet ja hyvät yhteistyökumppanit. Niitä mekin luomme ja vahvistamamme Tatarstanissa, jonka hallinto ja elinkeinoelämä ovat tunnettuja avoimuudestaan kansainvälistä yhteistyötä kohtaan, sanoo Suomen Moskovan-suurlähettiläs Mikko Hautala.\nFinnish Business in Kazan -tapahtumassa suomalainen osaaminen esittäytyy monipuolisesti. Edustettuina ovat koulutus, palvelusektori, ympäristöosaaminen, rakentaminen, terveysala, teollisuuden koneet ja laitteet. Samalla tapahtuma tarjoaa suomalaisille erinomaisen mahdollisuuden tutustua Tatarstaniin, sen yrityselämään ja mahdollisuuksiin.\n– Nykyaikaisista digitaalista työkaluista ja etäyhteyksistä huolimatta tarvitsemme myös aitoja asiakaskohtaamisia ja läsnäoloa markkinoilla. Siihen ”Finnish Business in Kazan” luo loistavat puitteet, sanoo Jaana Rekolainen.\n– Kattava ohjelma tarjoaa tietoa uusista innovaatioista asuinrakentamisessa ja erilaisissa oppimisympäristöissä, laajoista erityistalousalueiden mahdollisuuksista sekä tutustuttaa meidät suomalaisten yritysten menestystarinoihin, sanoo Tatarstanin tasavallan presidentti Rustam Minnihanov.\nTapahtuman yhteistyökumppaneita ovat rakennusyhtiö YIT, Tatarstanin tuotantoteollisuuteen keskittynyt erityistalousalue Alabuga, Isku, Finnish Education Group ja Kiilto.\nSuomalais-Venäläinen kauppakamari on järjestänyt Finnish Business -tapahtumaa vuodesta 2011 pääasiassa Moskovassa ja Pietarissa, kerran myös Jekaterinburgissa. Viime vuonna Finnish Business in St. Petersburgiin osallistui yli 400 suomalaista ja venäläistä yritysedustajaa.\nLisätietoja Finnish Business in Kazanin kampanjasivuilla suomeksi www.fbrussia.fi ja venäjäksi www.fbrussia.ru.\n+358 40 359 1582\nFinnish Business Kazan Suomalaiset Tatarstan\n18.7.2019 Avoin 766\n20.6.2019 Avoin 337\nUutisdeski toivottaa aurinkoista ja rentouttavaa kesää\nUutisia jälleen elokuussa.\n14.6.2019 Avoin 637\n13.6.2019 Avoin 1314\n4.6.2019 Avoin 904\n29.5.2019 Avoin 824", "timestamp": "2019-08-20T11:48:17Z", "url": "https://www.svkk.fi/uutishuone/lahes-50-suomalaisyritysta-esittaytyy-kazanissa/"}