{"text": "Puutuoteteollisuus saa uudet painetut ja sähköiset oppimateriaalit | Suomen Sahateollisuusmiesten Yhdistys ry\nPuutuoteteollisuus saa uudet painetut ja sähköiset oppimateriaalitSuomen Metsäsäätiö, Puumiesten ammattikasvatussäätiö ja Kotkan Puutalousopiston Stipendisäätiö rahoittavat tärkeää hanketta.\nPuutuoteteollisuuden osaamisen ylläpitämiseksi ja vahvistamiseksi maassamme on käynnistynyt merkittävä oppimateriaalihanke. Sen tavoitteena on tuottaa uudet painetut kirjat sekä uusimuotoinen sähköinen oppimateriaali sahateollisuudesta ja puulevyteollisuudesta.\nUusien oppimateriaalien tehtävänä on ensisijaisesti hyödyttää alan opiskelijoita ja opettajia sekä suoraan puutuotealaa entistä ammattitaitoisemman henkilöstön rekrytoinneissa. Oppimateriaali tukee myös teollisuudessa toimivan henkilöstön täydennyskoulutusta ja tarjoaa täsmätietoa teollisuusprosesseista mm. kone- ja laitevalmistajille.\nProjekti ajoittuu vuosille 2016 ja 2017 siten, että Sahateollisuuskirja valmistuu huhtikuussa 2017 ja Puulevyteollisuuskirja syyskuussa 2017. Sähköinen oppimateriaali tuotetaan kirjojen materiaalin pohjalta hyödyntäen digitaalisuuden tarjoamia uusia ulottuvuuksia ja elementtejä sekä joustavia päivitysmahdollisuuksia.\nKirjan kirjoittajina toimivat alan asiantuntijat, jotka työskentelevät avainpaikoilla puutuoteteollisuudessa ja ovat sitoutuneet antamaan ammatillisen osaamisensa projektin käyttöön kirjoittajina ja asiasisällön virheettömyyden ja laaja-alaisuuden tarkastajina. Kirjojen päätoimittajana toimii toimittaja Ritva Varis, jolla on 30-vuotinen kokemus alan julkaisutoiminnasta.\nHankkeella on laaja toimialan tuki takanaan ja sitä toteuttavat Suomen Sahateollisuusmiesten Yhdistys ry (per. 1927) sekä Suomen Puuteollisuusinsinöörien Yhdistys ry (per. 1939). Sahateollisuusmiesten Yhdistys on käynnistänyt maassamme puuteollisuuden tutkimus- ja julkaisutoiminnan jo 1920-luvun lopussa. Ensimmäiset julkaisut olivat sahatavaran lajitteluohjekirjoja, joiden viimeisin päivitys on tehty kuluvan vuoden alussa.\nPuuteollisuusinsinöörien Yhdistys puolestaan on julkaissut ja kustantanut maamme ensimmäiset puuteollisuuden oppikirjat (Puuteollisuus I ja II) vuonna 1964 ja päivittänyt ne 1980-luvulla. Auttamattomasti vanhentuneiden oppikirjojen päivittämisestä on keskusteltu molemmissa yhdistyksissä jo vuosikausien ajan, mikä on nyt hankkeen suunnittelun ja myönteisten rahoituspäätösten myötä toteutumassa.\nHankkeen rahoitus tulee pääsääntöisesti apurahoista. Suomen Metsäsäätiön tuen lisäksi hanketta rahoittavat Puumiesten ammattikasvatussäätiö ja Kotkan Puutalousopiston Stipendisäätiö. Myös hankkeen toteuttajayhdistysten oma panos on mittava.", "timestamp": "2017-07-26T14:26:52Z", "url": "http://www.stmy.fi/ajankohtaista/puutuoteteollisuus-saa-uudet-painetut-ja-sahkoiset-oppimateriaalit"}