{"text": "Tehoton LASB taipui sarjakakkoselle – maalinteko-ongelma on läsnä myös treeneissä - ESS.fi\nSalibandy 16.11.2019\nNokian KrP:n konkarihyökkääjä Henri Johansson jakoi tunnustusta lahtelaisten puolustamiselle. Salibandyliigan kaikkien aikojen pisteykkönen uskoo nokialaisjoukkueen kamppailevan Suomen mestaruudesta jo tällä kaudella.\nLASB-ottelussa yhteen syöttöpisteeseen tyytynyt Nokian KrP:n hyökkääjä Henri Johansson on mättänyt Salibandyliigassa yhteensä 1077 tehopistettä. Kuva: Mirja Hussain\nMaalintekovaikeuksista kärsivä LASB koki lauantaina suurinumeroisen kotitappion Nokian KrP:lle miesten Salibandyliigassa. Vuoden harmain päivä heijastui lahtelaisjoukkueen pelaamisessa tehottomuutena. Maltillisesti palloa liikuttanut KrP korjasi vieraspisteet matkaansa lukemin 1–7 (0–1, 0–2, 1–4) ja vankisti asemiaan sarjakakkosena Tampereen Classicin takana.\n– Tämä oli todella turhauttava tulos ja pakko sanoa, että tänään emme saaneet sitä, mitä olisimme ansainneet. Veimme peliä kahdessa ensimmäisessä erässä ja saimme pidettyä vastustajan pois ykkössektorin maalipaikoista, mutta emme tehneet maaleja omista paikoistamme, summasi silminnähden pettynyt LASB-valmentaja Ilja Pantzar.\nSarjataulukon kymmenettä sijaa miehittävä LASB oli pelissä hyvin mukana vielä kolmannen erän alkuun saakka, mutta päätöserän avausminuutilla syntynyt nokialaisten 0–4-ylivoimamaali oli lopulta liikaa.\nMaalintekoharjoituksia on jatkettava\nKotijoukkueen ainoan osuman laukoi Jesse Arola vajaat kymmenen minuuttia ennen päätössummeria. Hyökkääjän pääsarjauran toiseen maaliin syötön tarjoili lahtelaisten parhaana pelaajana palkittu latvialaissentteri Janis Ragovskis.\nVieraiden kolme viimeistä maalia olivat enemmän tai vähemmän kosmeettisia. Kaikki osumat syntyivät ylivoimalla tai siirretyn LASB-rangaistuksen aikana.\nUransa toisen Salibandyliiga-maalin laukonut Jesse Arola (vas.) vastasi lauantaina LASB:n ainoasta osumasta. Kuva: Mirja Hussain\n– Yksi maali harvemmin riittää pelin voittoon. Olemme olleet erityisen heikkoja viimeistelemään vastahyökkäyksistä. Maalinteko-ongelma näkyy myös treenitasolla, koska emme tee samanlaisista paikoista maaleja harjoituksissakaan, Pantzar valotti.\nLASB-käskijän mukaan juuri maalinteko- ja vastahyökkäyspelaaminen ovat olleet joukkueen pääteemoja viime viikkojen harjoituksissa.\n– Ilmeisesti pitää harjoitella vieläkin enemmän ja laadukkaammin.\nLASB ei tehnyt, Nokia teki\nAvauserän ainoasta osumasta vastasi Suomen miesten maajoukkueessa viime viikonloppuna debytoinut Joona Rantala. 20-vuotias hyökkääjä jäi luvattoman vapaaksi lahtelaisviisikon keskustaan ja pyörähti laukomaan pallon ohi hyvin pelanneen LASB-vahti Santtu Pohjosen.\nToisen erän alussa isäntien puolustaja Miska Mäkinen pääsi yrittämään maalintekoa rangaistuslaukauksesta, mutta pitkä vispaus päättyi laukaukseen ohi maalin.\nLASB-vahti Santtu Pohjonen pelasi hyvän ottelun isäntien tolppien välissä. Torjuntoja hänelle kirjattiin saman verran (17) kuin nokialaisten maalilla pelanneelle Miro Tuomalalle. Kuva: Mirja Hussain\nJos et itse tee, niin kaveri tekee. Näin myös kävi, kun pitkänhuiskea Rantala tinttasi kamppailun voittomaaliksi jääneen 0–2-osuman ajassa 25.13. Rantalan illan toiseen osumaan syötön tarjoili Salibandyliigan kaikkien aikojen pistepörssin ykkösenä keikkuva Henri Johansson.\n– Vähän nuhainen esitys koko joukkueelta pitkän pelitauon jälkeen. LASB puolusti alun hyvin eikä kentällä ollut juurikaan ylimääräistä tilaa, perkasi poikkeuksellisen vaatimattomiin 0+1-tehoihin lauantaina jäänyt Johansson.\nRantala (21 maalia) ja Johansson (12 maalia) ovat heiluttaneet kuluvalla kaudella kahdestaan enemmän verkkoa kuin koko LASB-joukkue yhteensä (30 maalia).\nPörssikärki jakoi kiitosta ketjukavereilleen\nJohansson lähestyy kovaa vauhtia 1 100 tehopisteen rajapyykkiä, kun mukaan lasketaan hänen Salibandyliigassa pelaamansa 444 runkosarja- ja 76 pudotuspeliottelua. Classicin riveissä kaudella 2002–03 debytoineen hyökkääjän uran kokonaissaldo on lauantain pelin jälkeen 625 maalia ja 452 syöttöpistettä.\nMaalinteko-ongelma näkyy myös treenitasolla. LASBin päävalmentaja Ilja Pantzar\n– Olen saanut pelata urallani todella hyvien ketjukavereiden kanssa. Osalla pelaajista on olemassa vain veto tai syöttö, mutta itseltäni löytyy ehkä molemmat, totesi vaatimaton Johansson.\nPelaamista 34-vuotias pörssiykkönen aikoo jatkaa niin kauan, kun laji tuntuu hauskalta. Henkilökohtaisten pisteiden sijaan suurimmat tavoitteet on asetettu jo tulevalle keväälle.\n– Suomen mestaruus itseltäni vielä puuttuu. Olemme nousseet KrP:n huonojen aikojen jälkeen sellaiseksi joukkueeksi, joka tappelee ihan oikeasti kirkkaimmista mitaleista.\nMiesten Salibandyliiga (Suomi) LASB (miesten salibandy) Miesten salibandy Suomen salibandy\nSalibandy Liikunta ja urheilu Urheilutapahtumat Treenit (Urheilu) Lahti", "timestamp": "2019-12-06T13:22:48Z", "url": "https://www.ess.fi/urheilu/salibandy/art2581978"}