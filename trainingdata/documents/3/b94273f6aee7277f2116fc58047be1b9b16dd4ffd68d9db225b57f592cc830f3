{"text": "Bisnekset selvemmiksi - Digitoday - Ilta-Sanomat\nSanoma Osakeyhtiö yhtiöittää it-toimintonsa\nJulkaistu: 29.4.2004 15:13\n29.4.2004 15:13\nSanomaWSOY-konserniin kuuluva Sanoma Osakeyhtiö yhtiöittää it-toimintonsa, Helsingin Sanomat, Ilta-Sanomat, sekä lehtipainonsa.\nSanoma Osakeyhtiössä on vuoden 2005 alusta alkaen seuraavat tytäryhtiöt, joiden juridiset nimet varmistuvat myöhemmin: Sanoma Data, Helsingin Sanomat, Ilta-Sanomat, Sanomapaino, Taloussanomat (nykyisin Startel Oy), Lehtimedia (nykyisin Kymen Lehtimedia Oy) ja Lehtikuva.\nYhtiöittämishankkeen tavoitteena on lisätä Sanoman liiketoiminnallista selkeyttä ja kustannustehokkuutta. Päämääräksi mainitaan kokonaisvaltaisesti johdettu, kasvutahtiaan ja kannattavuuttaan parantava Sanoma Osakeyhtiö.\nSanoma Datan toimitusjohtajaksi nimetään hallintojohtaja Veli-Pekka Elonen, 38, joka toimii myös Sanoma Osakeyhtiön johtajana vastuualueenaan kehitys ja lakiasiat.\nSanoma Osakeyhtiön mukaan hankkeella ei ole vaikutusta henkilöstön asemaan firman eläkesäätiössä, henkilöstörahastossa tai muissa Sanoma-konserniin liittyvissä järjestelyissä.", "timestamp": "2017-08-17T22:10:41Z", "url": "http://www.is.fi/digitoday/art-2000001411333.html"}