{"text": "Mercedes-Benz GLA 2014 | Autoliitto\naikuismatkustajien suoja 37 pistettä (96 %)\nlasten suoja 43 pistettä (88 %)\njalankulkijatörmäys 24 pistettä (67 %)\nMercedes-Benz GLA-sarja sai tulokseksi 5 tähteä\nMercedes-Benz GLA-sarjan varusteluun kuuluvat kuljettajan ja etumatkustajan kaksivaiheiset etuturvatyynyt, päätä suojaavat turvaverhot edessä ja takana, etuistuimien yhdistetyt lantio- ja rintakehäturvatyynyt sekä kuljettajan polviturvatyyny. Kuljettajan, etumatkustajan ja takaistuimen reunapaikkojen turvavöissä on esikiristimet ja voimanrajoittimet, ja kaikilla paikoilla on turvavyömuistuttimet. Takaistuimien reunapaikoilla on Isofix-kiinnikkeet turvaistuimille.\nMatkustamon rakenteet säilyttivät etutörmäyksessä hyvin muotonsa. Testinuket osoittivat, että etupenkeillä istuvien polvet ja reidet saivat riittävän suojan ja muut vartalonosat hyvän suojan. Mercedes-Benz osoitti, että erikokoiset ja eri asennoissa istuvat henkilöt saavat yhtä hyvän suojan. Sivutörmäystestissä kaikki vartalonosat saivat hyvän suojan ja auto sai täydet pisteet. Sivutörmäystä voimakkaammassa pylvästestissä rintakehä ja vatsan seutu sai riittävän suojan ja pää sekä lantio hyvän suojan. Sekä etu- että takaistuimet antoivat hyvän suojan peräänajoa seuraavaa piiskaniskuvammaa vastaan. GLA-sarjassa on vakiona hätäjarrutusjärjestelmä, joka antaa lisäturvaa kaupunkinopeuksilla.\nTestien mukaan GLA-sarja sai täydet pisteet 1,5-vuotiasta lasta simuloivalle nukelle antamastaan suojasta. Kasvot menosuuntaan asetetussa turvaistuimessa olleen 3-vuotiasta simuloivan nuken pään liike ei ollut liiallista, mutta niskaan ja rintakehään kohdistunut paine oli hieman korkealla.\nMatkustajan turvatyyny kytkeytyy automaattisesti pois, kun tälle paikalle asennetaan turvaistuin. Järjestelmä on muuttunut aiemmista Mercedes-Benz-malleista, jotka tunnistivat vain tietyt turvaistuinmallit. Kuljettaja saa selkeän tiedon turvatyynyn tilasta, joten järjestelmä sai täydet pisteet. Autoon saa asennettua kunnolla kaikki turvaistuimet, joille auton kiinnikkeet on suunniteltu.\nPuskuri suojasi hyvin jalankulkijan jalkoja ja sai täydet pisteet. Sen sijaan konepellin etureunan antama suoja oli huono ja jäi ilman pisteitä. GLA-sarjassa on aktiivinen konepeitto. Kun sensorit huomaavat osumisen jalankulkijaan, konepeitto kohoaa tehden lisää tilaa sen ja moottorin kovien rakenteiden väliin. Mercedes osoitti, että järjestelmä havaitsi erikokoiset jalankulkijat ja toimi myös testinopeutta suuremmissa nopeuksissa. Siksi testi tehtiin järjestelmä aktivoituna. Tulokset olivat hyviä lähes kaikissa testatuissa kohdissa.\nElektroninen ajonvakautusjärjestelmä ja kaikkien paikkojen turvavyömuistuttimet ovat vakiovarusteita. Lisävarusteena saatava kuljettajan asettama huippunopeuden säädin on oletettavasti vakiona lähes kaikissa myytävissä GLA-sarjan autoissa, joten se huomioitiin arvioinnissa. Kaistavahti on lisävaruste, mutta sen asennusmäärät eivät vastaa Euro NCAPin asennusmäärävaatimuksia.\nKun GLA-sarjaa alettiin valmistaa, siinä oli vakiovarusteena Collision Prevention Assist® -törmäyksenestoavustin. Valmistenumerosta VIN WDC1569081J025585 alkaen vakiovarusteisiin on kuulunut Collision Prevention Assist PLUS®, joka jarruttaa automaattisesti ja auttaa näin kuljettajaa välttämään kolarin tai vähentämään sen vaikutuksia. Järjestelmä toimii kaupunkinopeuksilla ja tyypillisillä ulosajoväylien nopeuksilla.", "timestamp": "2019-12-07T21:56:13Z", "url": "https://www.autoliitto.fi/kolaritestit/mercedes-benz-gla-2014"}