{"text": "Thaimaan parhaat - varaa unohtumaton kiertomatka Thaimaahan!\nKotiMatkammeThaimaaThaimaan parhaat\nLento Suomesta* Bangkokiin ja takaisin kotiin Chiang Raista\nPuolen päivän junamatka Bangkokista Phitsanulokiin 2. luokassa\n11 yötä kolmen ja neljän tähden hotelleissa\n1 yö luksusteltassa, Hin Tok River Camp\n1 yö flotellissa, River Kwai Jungle Rafts\n13 x aamiainen\n6 x lounas (3.-5., 8.-9. ja 14. päivä)\n3 x illallinen (4., 5. ja 7. päivä)\nTervetuliaistapaaminen Bangkokissa\nVeneretki Chao Phray -joella ja Bangkokin kanavissa\nSotamuseo (Thailand-Burma Railway Centre), Kanchanaburin sotavankien hautausmaa, Kwai-joen silta\nVierailu mon-kylässä\nMuistomerkki Hellfire Pass -solassa\nJunamatka Kuoleman rautatiellä\nKiertoajelu riksalla Phitsanulokissa\nVierailu Phitsanulokin kansanmuseossa\nVierailu Buddha-patsaita valmistavassa pronssivalimossa\nPyöräretki Sukhothai Historical Parkissa\nWat Phra That Lampang Luang Lampangissa\nKiertoajelu hevoskärryillä Lampangissa\nWat Phra That Hariphunchai Lamphunissa\nDoi Suthepin temppeli Chiang Maissa\nWat Phra Kaeo eli Smaragdibuddhan temppeli Chiang Raissa\nVierailu Kultaisessa kolmiossa\nVeneretki Mekong-joella\nChiang Saenin vanha kaupunki\nTämä matka alkaa Thaimaan pääkaupungista ja suurimmasta kaupungista Bangkokista. Upea ja kiehtova Bangkok ei voi olla tekemättä vaikutusta siellä vierailevaan! Hektisen kaupunkielämän jälkeen on edessä muutama rauhallisempi päivä Kwai-joen rehevissä maisemissa. Täällä pääset junamatkalle Kuoleman rautatielle ja tutustut Kwai-joen sillan synkkään historiaan. Pohjois-Thaimaassa sukellat vielä syvemmälle – ja kauemmas – historiaan. Tiedossa on jännittävä pyöräretki Sukhothain rauniokaupungissa sekä vierailu yhdessä Thaimaan kauneimmista temppeleistä, joka edustaa kiehtovaa Lanna-rakennustyyliä. Aivan Thaimaan pohjoispäässä Myanmarin ja Laosin rajalla sijaitsee Kultainen kolmio, joka toimi pitkään koko maailman oopiumkaupan keskuksena. Tänä päivänä tänne houkuttaa turisteja kaunis luonto, vieraanvaraiset vuoristokansat ja leppoisa tunnelma. Matka huipentuu veneretkeen mahtavalla Mekongjoella Thaimaan ja Laosin rajalla. Tällä matkalla koet kaikki Thaimaan parhaat palat!\nKattava kiertomatka, jonka aikana tutustut Thaimaan mielenkiintoiseen historiaan ja nautit upeista luontoelämyksistä\nTutustu Bangkokin hypermoderniin nykyaikaan ja kiehtovaan historiaan ja tutki toisen maailmansodan jättämiä jälkiä Kanchanaburissa ja Kwai-joella\nNäe Thaimaan vanhat pääkaupungit Phitsanulok ja Sukhothai ja vieraile maan kauneimmissa temppeleissä Lampangissa, Chiang Maissa ja Chiang Raissa\nPohjoisessa sinua odottaa Kultainen kolmio ja veneretki mahtavalla Mekong-joella Laosin ja Myanmarin rajalla\nPäivä 2: Saapuminen Bangkokiin\nSaavuttuasi Bangkokiin kuljet maahantulotarkistuksen läpi, noudat matkatavarasi ja jatkat tuloaulaan. Tuloaulassa sinua odottaa opas, jonka tunnistat Asiatours-kyltistä. Opas kuljettaa sinut hotellillesi, jossa majoitut seuraavat kaksi yötä.\nBangkok on sekä Thaimaan pääkaupunki että suurin kaupunki, jossa on asukkaita n. 12 miljoonaa. Suur-Bangkokin asukasluku ylittää jo 20 miljoonan rajan. Tasangolla sijaitsevaa, useiden neliökilometrien laajuista kaupunkia halkovat lukemattomat kanavat ja vesitiet. Näistä Chao Phraya -joki on ehdottomasti merkittävin.\nBangkok on sekä historiallinen että hypermoderni. Kaupungin ilmapiiri vaihtelee kaoottisesta järjestykseen, arkkitehtuuri taas paalujen päällä lepäävistä puutaloista taivasta kohti kurotteleviin pilvenpiirtäjiin. Klassisiin nähtävyyksiin kuuluvat niin Grand Palace kuin Wat Pon lepäävä Buddha. Ja kaikkialla vallitsee ainutlaatuinen thaimaalainen tunnelma. Bangkokia ympäröi aina trooppinen kuumuus, ja kaupungin äänimaailmaan kuuluu erottamattomana osana autojen, bussien ja tuk-tukien tasainen, joskus infernaalisen kovaksi äityvä melu.\nBangkokissa on lukemattomia värikkäitä toreja ja markkinoita, joissa myydään kaikkea vaatteista eksoottisiin hedelmiin ja joiden monissa katukeittiöissä tarjoillaan herkullisia annoksia muun muassa kokouksesta toiseen kiirehtiville bisnestyypeille. Ja juuri kun tämä kaikki alkaa tuntua aivan liian sekavalta, Thaimaan leppoisa tunnelma tulee esiin varhain aamulla almuja keräävässä oranssipukuisessa munkissa, kotialttarille lahjoja tuovassa äidissä tai keskustasta syrjemmällä olevien kanavien vehreydessä istuessasi perinteisen pitkähäntäveneen kyydissä. Useimmat turistit menettävät sydämensä tälle kiehtovalle kaupungille, jonka dynamiikka on aivan omanlaisensa ja ulottuu niin asukkaisiin, liikenteeseen, vesiteihin ja markkinoihin kuin temppeleihinkin.\nLoppuiltapäivästä pidetään hotellilla infotilaisuus, jonka aikana voit esittää kysymyksiä seuraavan päivän ohjelmasta ja saada vinkkejä ja suosituksia Bangkokin nähtävyyksistä ym. Infotilaisuus kestää noin tunnin. Tämän jälkeen käydään lyhyellä kävelyretkellä lähialueella, jonka aikana edustajamme ja opas näyttävät, mistä löytyvät pankkiautomaatit, apteekit, hyvät ruokapaikat jne.\nPäivä 3: Bangkok – kaukana kaupungin vilinästä\nEntisaikaan suurin osa Bangkokin päivittäisestä kaupankäynnistä tapahtui kanavia pitkin ja niiden rannoilla. Siksi ei ole yllättävää, että eurooppalaiset kauppiaat ja matkustajat antoivat kaupungille liikanimen ”Idän Venetsia”. Tänä päivänä Maenam Chao Phraya -joesta (Kuninkaiden joki) alkunsa saavien vesiteiden verkosto tunnetaan myös Bangkokin ”khlongeina”, ja niiden merkitys paikallisväestölle on jatkuvasti suurempi. Khlongeissa vallitsee ainutlaatuisen lumoava tunnelma. Liikkuessasi Bangkokin kanavia pitkin huomaat pian, että rannalla sijaitsevien rakennusten julkisivut ovat kanaaleille päin, mikä myös kertoo niiden merkityksestä.\nTämän päivän seikkailu alkaa Bangkokin ja koko Thaimaan tärkeimmästä kulttuurinähtävyydestä, Grand Palacesta eli kuninkaallisesta Suuresta palatsista. Kuninkaallinen palatsi rakennettiin n. 225 vuotta sitten, eikä sen kauneus ole ajan saatossa himmentynyt. Palatsin loistoa on vaikea sanoin kuvata – se on yksinkertaisesti koettava itse! Palatsin suojissa sijaitsee myös Thaimaan pyhin Buddha-patsas, joka on valmistettu yhdestä valtavasta vihreästä jadelohkareesta. Huomaa, että kuninkaallisessa palatsissa vierailijoita koskevat erityiset pukeutumissäännöt.\nSuurelta palatsilta suunnataan kohti Maenam Chao Phrayaa. Täältä jatketaan veneen kyydissä ”vanhaan Bangkokiin” eli Nonthaburiin. Matka kestää noin 45 minuuttia. Paikallisilla markkinoilla pääset maistelemaan oppaan johdolla erilaisia eksoottisia hedelmiä. Tämän jälkeen noustaan perinteiseen thaimaalaiseen ”pitkähäntäveneeseen” ja seilataan Bang Yaihin. Vauhti on nopeaa, joten pidä kiinni hatustasi! Wat Bang Yain temppelissä käydään katsomassa Bangkokin toiseksi suurinta lepäävää Buddhaa. Bang Yaissa voit kokea hyvin erilaisen Bangkokin. Kadut ovat kapeampia ja liikenne hyvin erilaista.\nBang Yaissa noustaan toiseen, pienempään pitkähäntäveneeseen, jossa tällä kertaa on tilaa vain neljälle. Tämä vene vie sinut toiseen Bangkokin kaupunginosaan, joka on kaikin tavoin täysi vastakohta ydinkeskustan tiheälle rakennuskannalle, pilvenpiirtäjille, kohoradoille ja moottoriteille. Täällä vesireitit ovat tärkeimpiä kulkuväyliä, ja Thaimaan rehevä vehreys näkyy kaikkialla.\nHotellille palataan myöhään iltapäivällä.\nPäivä 4: Bangkok – Kwai-joki – Hellfire Pass\nTänään alkaa jännittävä seikkailu, joka vie sinut kolmen päivän aikana Kwaijoelle, Kanchanaburin kaupunkiin ja niitä ympäröivien valtavien viidakoiden uumeniin. Toisen maailmansodan aikaan japanilaiset rakensivat täällä rautatien Thaimaasta Myanmariin (silloinen Burma). Rakennustyöt tapahtuivat epäinhimillisissä olosuhteissa ja aiheuttivat suunnattomia kärsimyksiä. Yli 400 kilometrin pituisen radan rakentaminen vei 18 kuukautta, ja vuosien 1942-43 aikana rakennustyöt aiheuttivat n. 100000 thaimaalaisen, malesialaisen, kiinalaisen, tamilin ja muista Aasian maista peräisin olevan pakkotyöläisen sekä n. 12500 liittoutuneiden sotavangin kuoleman. Kirjailija Pierre Boulle kertoi radanrakentajien tarinan romaanissaan ”Kwai-joen silta”, jonka perusteella myöhemmin kuvattiin klassikon asemaan noussut samanniminen elokuva.\nSinut noudetaan hotellilta jo varhain aamulla, jotta vältettäisiin pahimmat liikenneruuhkat Bangkokista lähtiessä. Kanchanaburissa vieraillaan sotamuseossa, sotavankien hautausmaalla ja Kwai-joen sillalla. Viimeksi mainittu on toki uudempaa tekoa kuin alkuperäinen silta. Aamupäivän loppupuolella saavutaan Hintok River Campiin, jossa kirjaudutaan sisään ja nautitaan lounas. Iltapäivällä suunnataan Hellfire Pass -solaan, joka oli rakentajille yksi rankimmista rataosuuksista ja jossa työtä tehtiin kellon ympäri. Hellfire Passista kävellään Hintok Station -asemalle. Tämän jälkeen palataan Hintok River Campiin, jossa voit nauttia ympäristöstä ja valinnaisista aktiviteeteista. Voit esim. pyöräillä lähellä sijaitsevaan kutojakylään tai maatilalle.\nPäivä 5: Kwai-joki\nHeräät varhain aamulla viidakon ääniin ja joen solinaan. Halutessasi voit aloittaa päivän pyöräretkellä lähistöllä sijaitsevaan temppeliin antamaan almuja munkeille. Tässä tapauksessa almu tarkoittaa munkkien kulhoihin jaettavaa ruokaa. Tämän jälkeen on vuorossa tukeva aamiainen Hintok River Campissa. Uloskirjautumisen jälkeen noustaan pitkähäntäveneeseen, jolla seilataan kohti River Kwai Jungle Raftsia, jossa majoitut seuraavan yön. Jungle Rafts on Kwaijoessa kelluvalle lautalle rakennettu hotelli eli ”flotelli”. Jokivarren vehreyttä on melkein mahdoton kuvailla. Monissa paikoissa voit esimerkiksi nähdä 20 metriä korkeita bambuja, joiden tyvet voivat olla reiden paksuisia. Sisäänkirjautumisen jälkeen vieraillaan lähistöllä sijaitsevassa mon-kylässä, jonka elämäntapa ei ole vuosien saatossa juurikaan muuttunut.\nIltapäivä on vapaata aikaa. Voit rentoutua flotellilla tai kokeilla tarjolla olevia aktiviteetteja.\nPäivä 6: Kwai-joki – junamatka Kuoleman rautatiellä – Bangkok\nAamu ja aamupäivä ovat vapaata aikaa siihen asti, kunnes on aika matkata veneellä lounaalle jonkin matkan päässä olevaan laituriin. Lounaan jälkeen on vuorossa junamatka Kuoleman rautatiellä historiallisessa junassa. Juna kulkee osan matkaa muun muassa tiikkipuusta rakennettua kohorataa pitkin. Matka taittuu rauhallisessa tahdissa ja maisemat ovat hienot – tämä elämys on ehdottomasti koettava! Junamatkan jälkeen ajetaan bussilla takaisin Bangkokiin, jonne saavutaan klo. 18-19 välillä.\nPäivä 7: Junamatka Bangkokista Phitsanulokiin\nAamiaisen jälkeen sinut noudetaan hotelliltasi ja viedään Bangkokin rautatieasemalle, josta matka jatkuu junalla Phitsanulokiin, yhteen Thaimaan vanhimmista kaupungeista, joka toimi aikoinaan jonkin aikaa myös pääkaupunkina. Junamatka kestää noin 6-7 tuntia, joten suosittelemme, että varaat mukaan vettä ja pientä syötävää. Phitsanulokissa sinua on vastassa opas ja kuljettaja, joka vie sinut hotellillesi, jossa majoitut seuraavan yön.\nIltapäivällä on ohjelmassa opastettu kierros riksan kyydissä. Riksa tarjoaa hieman tavallisesta poikkeavan ja hauskan kiertoajelun, jonka aikana pääset näkemään läheltä paikallista elämää katujen varsilla. Kierroksella käydään mm. Ja Thawee Folk Museum -kansanmuseossa, jossa on Thaimaan suurin ja mielenkiintoisin kokoelma keramiikkaa, keittiö- ja maatalousvälineitä sekä musiikki-instrumentteja, jotka kuvastavat paikallisten asukkaiden elämäntapaa ja luovuutta. Museon yhteydessä on myös Buddha Casting Foundry, joka on erikoistunut kaiken kokoisten pronssisten Buddha-kuvien ja -patsaiden valamiseen.\nKierros päättyy jokirannan ravintolaan, jonka kokit tunnetaan tavastaan viskoa vihanneksia ilmaan Phak Bung Loi Fa -ruokalajia valmistaessaan. Show’ta kutsutaankin nimellä ”lentävät vihannekset”! Illallisen jälkeen saat kyydin takaisin hotellillesi.\nPäivä 8: Phitsanulok – Pyöräretki Sukhothaissa – Lampang\nAamiaisen jälkeen otetaan suunnaksi Sukhothai, josta tuli 1200-luvulla Thaimaan ensimmäinen pääkaupunki. Tuohon aikaan Thaimaata – joka aiemmin tunnettiin nimellä Siam – hallitsi kuningas Ramkanghaeng, joka muun muassa kehitti thain kielen aakkoset. Tänä päivänä Sukhothain rauniokaupunkia ympäröi Sukhothain historiallinen puisto, joka on UNESCO:n maailmanperintökohde. Puiston laajalta alueelta löytyvät niin vanhan kuninkaan palatsin ja useiden buddhalaisten temppelien rauniot kuin kiehtova kanava- ja patojärjestelmä, joka aikoinaan huolehti kaupungin vesihuollosta. Ohjelmassa on pyöräretki, joka on ehdottomasti paras tapa tutustua puistoon.\nMaistuvan lounaan jälkeen on edessä ajomatka Lampangiin, jossa ensimmäiseksi käydään Wat Phra That Lampang Luangin temppelissä. Lanna-rakennustyyliä edustava Wat Phra That Lampang Luang on yksi koko Thaimaan rakastetuimmista temppeleistä. Legendan mukaan itse Buddha on kerran vieraillut temppelissä. Viharn Luangin pyhäkkö on temppelikompleksin upein rakennus, kun taas vanhin rakennus on 1200-luvulta peräisin oleva Viharn Phra Put.\nTämän jälkeen suuntaamme hotellille Lampangiin, jossa loppupäivä on vapaata aikaa.\nPäivä 9: Opastettu kaupunkikierros Lampangissa – Chiang Mai\nAamulla on vuorossa mielenkiintoinen opastettu kaupunkikierros Lampangissa. Sinut noudetaan hotelliltasi, josta suunnataan ensimmäiseksi kuuluisalle Valkoiselle sillalle. Silta rakennettiin vuonna 1894, ja se oli valmistuessaan Thaimaan pisin silta. Täältä alkaa kaupunkikierros, joka kestää noin 2 tuntia ja tehdään jalkaisin. Ensimmäiseksi käydään katsomassa vilkasta Rassada-toria, mistä kuljetaan hienolle Wat Pratu Pongin montemppelille. Seuraava etappi on Baan Sao Nak, vuonna 1895 valmistunut puurakennus, joka tänä päivänä toimii museona. Rakennus edustaa perinteistä lanna-arkkitehtuuria, jossa näkyy elementtejä sekä Pohjois-Thaimaasta että Myanmarista. Seuraavaksi on vuorossa kaunis temppeli Wat Phra Kaew Don Tao, joka sijaitsee Wangjoen rannalla. Temppeli rakennettiin 1300-1400-lukujen välisenä aikana. Se on Lampangin pyhin temppeli, jossa aikoinaan säilytettiin Thaimaan pyhintä Buddhan patsasta. Temppelin kultaisen stupan sisällä sanotaan olevan myös Buddhan hiussuortuva. Kierros huipentuu Lampangin vanhalle kaupunginmuurille, mistä palataan takaisin Valkoiselle sillalle.\nKierroksen jälkeen otetaan taas pyörät alle ja suunnataan kurssi kohti Chiang Maita. Matkan varrella poiketaan Wat Phra That Hariphunchain temppelissä, jonka kuningas Athitayarai rakennutti noin 1000 vuotta sitten.\nLounaan jälkeen matka jatkuu käsityöteollisuudestaan tunnettuun Baan Tawain kylään.\nSaavut perille Chiang Maihin myöhään iltapäivällä ja kirjaudut hotelliin, jossa majoitut seuraavat neljä yötä.\nPäivä 10: Puolipäiväretki Doi Suthepin temppeliin\nTänään kohteena on Wat Prathat Doi Suthep, yksi Pohjois-Thaimaan kauneimmista ja pyhimmistä temppeleistä, joka sijaitsee 15 km päässä Chiang Maista. Temppelin upeassa kultaisessa pagodissa säilytetään Buddhan pyhäinjäännöksiä. Ensimmäiseksi ajetaan Doi Suthep-Puin kansallispuistoon vuoristossa kulkevaa erittäin kaunista maisemareittiä. Täältä noustaan 300 askelmaa pagodille, joka rakennettiin vuonna 1383. Temppelistä avautuvat upeat näkymät alas Chiang Main kaupunkiin. Kaikkialla näkyy oranssipukuisia munkkeja, jotka ovat tulleet temppeliin pyhiinvaellukselle.\nIltapäivä on vapaata aikaa tutkia Chiang Maita. Vaikka asukkaita on vain runsaat 150000, Chiang Mai on silti yksi Thaimaan suurimmista kaupungeista. Chiang Main ilmapiiri on kuitenkin pikkukaupunkimaisen viehättävä. Vallihaudan ympäröimää vanhaa kaupunkia koristaa noin 300 temppeliä, ja useimmat nähtävyydet ovat kävelymatkan päässä keskustan hotelleista. Kaupungin monilla markkinoilla myydään kaikkea kukista paistettuihin heinäsirkkoihin. Illan tullen niin paikalliset kuin vierailijatkin kerääntyvät Chiang Main kuuluisille iltatoreille shoppailemaan ja syömään katukeittiöiden herkullisia erikoisuuksia.\nPäivät 11-12: Chiang Mai\nPäivät ovat vapaata aikaa tutustua kaupunkiin omin neuvoin.\nPyöräretki Chiang Maissa\nPäivä 13: Chiang Mai – Chiang Rai\nTänään sinut noudetaan hotelliltasi, josta ajetaan noin 210 kilometriä pohjoisempana sijaitsevaan Chiang Rain kaupunkiin. Täällä vieraillaan kauniissa Wat Phra Kaeon temppelissä, johon osunut salamanisku paljasti Thaimaan pyhimmän Buddhan patsaan vuonna 1434. Naapurivaltakuntien hallitsijat pitivät patsasta valta-asemansa symbolina ja siirtelivät sitä pääkaupungista toiseen vuosisatojen ajan. Patsas ehti käydä Lampangissa, Chiang Raissa ja Vientianessa ennen kuin kuningas Rama I toi sen viimein Bangkokin Suureen palatsiin, jossa patsas on edelleen.\nSeuraava etappi on Rai Mae Fah Luang, jonka kokoelmissa on upeita, etenkin tiikistä valmistettuja esineitä sekä paljon tietoa historiasta ja kirjallisuudesta. Matka jatkuu Wat Rong Khunin valkoiselle temppelille, ohi paikallisten markkinoiden ja takaisin hotellille.\nPäivä 14: Kokopäiväretki kultaiseen kolmioon\nChiang Rai sijaitsee aivan Thaimaan pohjoisimmassa osassa Myanmarin ja Laosin rajan tuntumassa. Aluetta kutsutaan nimellä Kultainen kolmio. Kultainen kolmio tunnettiin ennen oopiumkaupan keskuksena. Monet eivät tiedä, että täällä on myös ainutlaatuisen kaunis luonto laaksoineen, vuorineen ja sademetsineen. Seudulla elää paljon värikkäästi pukeutuvia vuoristokansoja pienissä viehättävissä kylissään.\nTäällä vieraillaan ensin Myanmarin rajaa merkitsevällä sillalla. Lähistöllä olevalta pieneltä torilta voit ostaa vielä viimeiset matkamuistot. Lounas nautitaan ravintolassa, josta on hieno näköala Mekongjoelle.\nLounaan jälkeen on vuorossa retken viimeinen osuus, tunnelmallinen veneretki Mekongjoella Thaimaan ja Laosin rajalla.\nEnnen Chiang Raihin palaamista vieraillaan vielä ikivanhassa Chiang Saenin kaupungissa.\nTänään kannattaa nauttia suuren Thaimaan-seikkailun viimeisestä illasta, sillä huomenna on kotiinlähdön aika.\nPäivä 15: Lähtö Chiang Raista\nPäivä on vapaata aikaa siihen asti, kunnes sinut noudetaan hotellilta ja kuljetetaan lentokentälle, josta kotimatka alkaa.\nPäivä 16: Paluu Suomeen\nRantaloma Koh Samuilla, 4 yötä\nSiaminlahdella sijaitseva Koh Samui on kooltaan 228,7 km² ja siten Thaimaan kolmanneksi suurin saari.\n1970-luvun alkuun saakka Koh Samui oli vielä suhteellisen tuntematon saari, jonka asukkaat saivat toimeentulonsa kookoksen viljelystä. Teitä ei ollut lainkaan, ja saarelle ja sieltä pois pääsi ainoastaan kookosrahtilaivojen kyydissä. Kun ensimmäiset reppureissaajat astuivat koskemattomalle saarelle, he ihastuivat välittömästi ja kirjoittivat siitä myöhemmin ylistävän artikkelin matkaoppaaseen. Pian myös muut rinkka selässä maailmaa kiertelevät matkalaiset löysivät tiensä tähän pikku paratiisiin, ja rannoille alettiin rakentaa pieniä bambumajoja turisteja varten. Seuraavan kahden vuosikymmenen aikana Koh Samui kävi läpi valtavan muutoksen, kun sinne rakennettiin teitä ja hotelleja ja perustettiin lauttareittejä. Ensimmäiset lennot saarelle alkoivat vuonna 1989. Tämän jälkeen turistit alkoivat saapua paikalle suurin joukoin, ja uusia hotelleja ja lomakeskuksia nousi kuin sieniä sateella. Säilyttääkseen vaikutelman idyllisestä paratiisisaaresta hallitus määräsi, että yksikään rakennus ei saisi olla korkeampi kuin kookospalmut.\nTänä päivänä Koh Samui on yksi Thaimaan suosituimmista saarista, joka houkuttelee joka vuosi noin kaksi miljoonaa turistia. Tunnetuin ranta on saaren itäpuolella sijaitseva, peräti seitsemän kilometrin pituinen Chaweng Beach. Täällä sinua odottavat hienot hiekkarannat, turkoosi vesi ja huojuvat kookospalmut. Chawengin kylä tunnetaan vilkkaasta keskustastaan, josta löytyy ravintoloita, kahviloita, yökerhoja ja ostosmahdollisuuksia.\nTällä kiertomatkaa jatkavalla rantalomalla majoitut Chawengin eteläpäässä, joka tunnetaan nimellä Chaweng Noi. Chaweng Noita pidetään koko Chawengin idyllisimpänä osana. Rentoutuminen ja oma rauha ovat täällä pääosassa, mutta jos kaipaat hieman enemmän elämää ympärillesi, voit kävellä tai ottaa hotellin sukkulabussin tai taksin Chawengin keskustaan, joka sijaitsee n. kahden kilometrin päässä.\nKoh Samuin suosituimpia nähtävyyksiä ovat 12 metriä korkea kultainen Buddhan patsas, muumioitunut munkki, 18 metriä korkea Namuangin vesiputous sekä saaren monet paikalliset torit.\nKoh Samuilla elää thaimaalaisia, kiinalaisia, laosilaisia ja burmalaisia, joten saarelta löytyy niin temppeleitä kuin kirkkoja ja moskeijoitakin.\nMonikulttuurisen väestön ansiosta paikalliset ravintolat ja muut ruokapaikat tarjoavat monesta eri ruokakulttuurista peräisin olevia ruokalajeja.\nÄlä jätä väliin mahdollisuutta viettää elämäsi rantaloma tällä upealla paratiisisaarella.\nRantaloma sisältää 4 yön majoituksen resortissa aamiaisella, lennon Koh Samuille sekä lentokenttäkuljetukset.\nRantaloma Khao Lakissa, 4 yötä\nKhao Lakiin on noin 1 tunnin ja 45 minuutin ajomatka Phuketin lentokentältä. Vain vähän matkan päässä vilkkaasta Phuketista sijaitseva Khao Lak on lomakohteena aivan erilainen. Mahdollisuuksia löytyy niin rauhalliseen lomanviettoon kuin seikkailuunkin.\nKhao Lakin lomaparatiisin muodostavat useat erilliset mutta toisiinsa yhteydessä olevat ranta-alueet. Lomakeskuksen toisella puolella aukeaa kauniin sininen meri ja toisella puolella sitä reunustaa vehreä sademetsä. Aasiamatkojen matkat suuntautuvat Nang Thong Beachille, joka on yksi Khao Lakin suosituimmista rannoista. Täältä löytyy matkamuistomyymälöitä, retkijärjestäjiä, sukelluskeskuksia ja ravintoloita, joiden ruokalistoilla suositaan erityisesti kalaa, äyriäisiä ja herkullista thaimaalaista ruokaa.\nLoman aikana voit rentoutua täydellisesti upealla hiekkarannalla tai hotellin uima-altaalla. Rannalla loikoilun lisäksi voit myös lähteä patikkaretkelle lähellä sijaitsevaan Khao Lak Lamru -kansallispuistoon tai sukeltamaan/snorklaamaan Similansaarille, joita pidetään yhtenä maailman parhaista sukelluskohteista. Venematka saarille kestää n. 1 tunnin ja 15 minuuttia. Yhdeksästä saaresta koostuva saariryhmä on samalla kansallispuisto, jonka koskemattomaan luontoon kuuluvat niin valkoiset hiekkarannat ja kristallinkirkas vesi kuin kiehtova vedenalainen maailma. Pinnan alla voit nähdä värikkäiden trooppisten kalojen lisäksi valashaita, merikilpikonnia ja rauskuja.\n65 km Khao Lakista sijaitseva Khao Sokin kansallispuisto on myös kiehtova retkikohde, sillä siellä voit nähdä muun muassa yhden maailman vanhimmista sademetsistä. 739 m² kokoinen Khao Sok on Thaimaan kaunein kansallispuisto ja todellinen ”must-see”. Puistossa pääset ihailemaan mielenkiintoisten eläinten lisäksi Cheow Larn -järveä, Sok-jokea, vesiputouksia, syviä laaksoja ja karstivuoria.\nRantaloma sisältää 4 yön majoituksen resortissa aamiaisella, lennon Phuketiin sekä lentokenttäkuljetukset.\nHuomioi: Nämä hinnat eivät ole voimassa ajanjaksolla 20. joulukuuta – 10. tammikuuta. Otathan meihin yhteyttä, mikäli matkustat tällä ajanjaksolla.\nRantaloma Cha Amissa, 4 yötä\nCha Am on pieni ja rauhallinen lomakaupunki, joka sijaitsee 27 km Hua Hinistä pohjoiseen ja 175 km Bangkokista etelään. Täältä ei löydy meluisia baareja tai isoa valikoimaa kauppoja, kuten monissa muissa lomakaupungeissa. Sen sijaan voit nauttia hiljaisuudesta ja rennosta tunnelmasta pitkällä lapsiystävällisellä hiekkarannalla tai kokeilla jotain monista vesiurheiluaktiviteeteista.\nVain 15 km päässä Cha Amista sijaitsee kreikkalaistyylinen Santorini Park, jonka valkoiseksi kalkitut talot sinisine ovineen ja ikkunanpuitteineen muistuttavat Santorinin saaren klassisia kreikkalaistaloja. Santorini Park on huvipuiston ja ulkoilmaostoskeskuksen yhdistelmä, josta löytyy kauppoja, ruokapaikkoja ja taidetta.\nJos haluat vaihtelua, voit lähteä retkelle Hua Hiniin, joka sijaitsee vain 20 minuutin ajomatkan päässä. Hua Hinin rannan tuntumassa on paljon pieniä kauppoja ja ravintoloita, joissa tarjoillaan vastapyydystetyistä kaloista ja äyriäisistä valmistettuja herkullisia ruokia. Hua Hin tunnetaan etenkin kuuluisasta iltatoristaan, joka sijaitsee lähellä rautatieasemaa ja on avoinna joka keskiviikko. Täällä myydään kaikkea taivaan ja maan väliltä, niin ruokaa kuin vaatteita ja elektroniikkaa.\nVoit myös varata mielenkiintoisia lisäretkiä hotellilta.\nRantaloma sisältää 4 yön majoituksen resortissa aamiaisella, lennon Bangkokiin sekä lentokenttäkuljetukset.\nLisämaksu yhden hengen huoneesta 480 €", "timestamp": "2020-04-07T18:52:25Z", "url": "https://www.aasiamatkat.fi/thaimaa/matkat/thaimaan-parhaat.htm"}