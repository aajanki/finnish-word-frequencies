{"text": "Atomic Habits: An Easy & Proven Way to Build Good Habits & Break Bad Ones – Contribyte\nKirja-arvostelu: Atomic Habits: An Easy & Proven Way to Build Good Habits & Break Bad Ones\nProkrastinaatio, huonot elintavat, yletön sometus, sohvalla löhöily. Mikä tahansa onkin se huono tapa, josta haluat päästä eroon, tai mikä tahansa onkin se hyvä tapa, jonka haluaisit oppia ja muodostaa automaattiseksi toiminnaksi, Atomic Habits kirjasta saa ideoita ja työkaluja muutoksen toteuttamiseen.\nEsimerkiksi: kannattaa miettiä keinoja siihen, miten huono tapa tulisi mahdollisimman vaikeaksi, ja hyvä tapa mahdollisimman helpoksi. Tai se, että kannattaa tehdä “tapajonoja” (engl. habit stacking) eli kirjata omia tapojaan, mitä nykyään tekee automaattisesti, paperille. Tapajonoihin voi vaikuttaa, kun ne palauttavat automaattisista toiminnoista tiedostetuiksi toiminnoiksi. Tai kolmas esimerkki: kannattaa sanoa ääneen, mitä tekee. “Nyt istun sohvalle katsomaan YouTubea – se ei oikeastaan tee minulle hyvää” tai “Nyt menen syömään pitsaa – se ei oikeasti tee minulle hyvää”. Asioiden ääneen lausuminen muodostaa ne todentuntuisimmiksi.\nJos joku asia tuntuu vaikealta, kannattaa yhdistää siihen joku mukava asia. Esimerkiksi jos kuntosalille tai lenkille lähteminen tuntuu hankalalta, voi esimerkiksi yrittää sopia, että menee kaverin kanssa. Kaveria on mukava nähdä, ja kuntosalillekin tulee mentyä. Tai “2 minuutin sääntö” – tehdään sitä vaikeaa asiaa vain kaksi minuuttia.\nAika kuvaavaa on, että tätä lokakuussa 2018 julkaistua kirjaa on arvosteltu Amazonissa jo yli tuhat kertaa, ja suurin osa arvosteluista on viiden tähden arvosteluja. Olen itsekin yllättynyt siitä, miten hyvä tämä kirja oli, olematta mitenkään saarnaava.\nSitten se pihvi: organisaatioillakin on huonoja tapoja, ja “tavoitetapoja”. Meille Contribytellä tämä on äärimmäisen selvää, kun olemme tehneet paljon tiimien ja organisaatioiden Tuotekehitys 360 -assessmentteja. Meidän assessmenttien tuloksena on aina kymmenen kohdan ohjelma, missä muutetaan niitä asioita, joilla juuri tuo tiimi tai organisaatio pystyy parhaiten parantamaan toimintaansa. Näiden asioiden parantaminen olisi todella tärkeää. Melkein helpointa tässä on kuitenkin se, mitä nämä parannettavat asiat ovat. Paljon vaikeampaa on sitten muuttaa organisaation tapoja, eli saada ne tavoitellut uudet toimintatavat käyntiin ja juurtumaan. Juuri tähän tämäkin kirja tarjoaa työkaluja.\nKuvaavaa on, että kuuntelin tämän kirjan audiokirjana, mutta tämä nyt oli pakko ostaa myös paperilla.\nKirja sopii aivan kenelle tahansa. Meillä jokaisella on huonoja tapoja vaikkapa elintavoissa, ajanhallinnassa tai töiden suunnittelussa. Haluaisin kuitenkin nähdä tämän kirjan erityisesti Scrum Masterien ja tuotekehitysjohtajien hyllyssä, koska heillä on organisaatioissa ja tiimeissä yleensä valmentajan rooli.\nAtomic Habits kirja avasi silmiä. On aivan mahdollista oppia hallitsemaan omia tapojaan, ja käyttää helppoja työkaluja omien huonojen tapojen poiskitkemiseen. Ja mielenkiintoisinta on, että aivan samoja keinoja voisi käyttää myös työelämässä. Organisaatioillakin on huonoja tapoja, ja tarvetta muuttaa käyttäytymistä. Tästä kirjasta saa ideoita, ajatuksia ja työkaluja tapamuutokseen. Arto Kiiskinen", "timestamp": "2019-08-17T23:06:15Z", "url": "https://contribyte.fi/ajatuksia/kirjasto/atomic-habits/"}