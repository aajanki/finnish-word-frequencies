{"text": "Suomen ammattivalittajien liitto tiedottaa - Paljon mölyä tyhjästä - Vuodatus.net\nPaljon mölyä tyhjästä tiistai, 5. heinäkuu 2011\nSuomen ammattivalittajat ovat pahoittaneet mielensä siitä, että heidät usein sekoitetaan asiakaspalvelijoihin. Ammattivalittajat ja asiakaspalvelijat liikkuvat usein samoilla paikoilla ja seisoskelevat esimerkiksi tavaratalojen tiskien takana. Tämä häiritsee ammattivalittajien päiväunia, koska monet asiakkaat erehtyvät lähestymään epäilyttävästi asiakaspalvelijaa muistuttavaa ammattivalittajaa. Ammattivalittajaa ei kuitenkaan tule sekoittaa suomen oloissa erittäin harvinaiseen asiakaspalvelijaan, jonka tehtävänä on auttaa tiskille tullutta asiakasta. Nyt Suomen ammattivalittajien liitto onkin käynnistänyt kampanjan, jonka avulla nämä kaksi aivan eri rotua voidaan erottaa toisistaan.\nAmmattivalittajalla ei ole oikeastaan mitään tekemistä varsinaisen asiakaspalvelijan kanssa. Eron huomaa käyttäytymisestä. Liitto on listannut useita kinkkisiä tapauksia, joiden perusteella voi helposti päätellä kummasta tyypistä on milloinkin kyse.\nKun asiakas saapuu tiskille kysymään banaanitertun pidikettä, mutta ”asiakaspalvelija” ei tiedä mikä se on…\nAsiakaspalvelija: pyytää asiakasta odottamaan kun hakee paikalle jonkun joka tuntee työpaikkansa tuotteet ja tietää missä banaanitertun pidike on. Ammattivalittaja: ei saa sanaa suustaan…ööö…miettii…ööö…etsii puhelinnumeroa…ööö….availee tiskin alakaappeja. Kun asiakas tuskistuu odotteluun ja tokaisee, että olisihan se pitänyt arvata, ettei tollanen nuori tyttö tiedä mistään mitään…\nAsiakaspalvelija: perehtyy tarkemmin työpaikkansa tuotteisiin, jotta seuraavalla kerralla tietää, missä hän on töissä.\nAmmattivalittaja: antaa haastattelun Taloussanomille, jossa haukkuu kaikki banaanitertun pidikkeiden ostajat.\nKun asiakas valittaa, että hotellihuoneessa on liikaa meteliä…\nAsiakaspalvelija: kertoo palautteen johdolle ja yrittää selvittää voidaanko asialle tehdä jotain.\nAmmattivalittaja: selvittää asiakkaan kotiosoitteen, sukulaisten verotiedot, lasten koulujen tiedot ja kuinka monta facebook kaveria asiakkaalla on.\nKun asiakas valittaa ostamastaan hedelmästä, koska se on sisältä mätä…\nAsiakaspalvelija: raportoi tilanteen johdolle, pahoittelee tilannetta ja hyvittää ostoksen.\nAmmattivalittaja: lähtee kahvitunnille ja vaikeroi vaikeista asiakkaista, joille ei koskaan kelpaa mikään.\nKun asiakas huomauttaa, että hän tilasi Toast skagenin mutta sai poltetun puunpalan tonnikalamöhnällä…\nAsiakaspalvelija: ottaa lopputilin ja menee töihin jonnekin ravintolaan, missä kokki on joskus kuullut toast skagenista.\nAmmattivalittaja: käy röyhtäisemässä asiakkaan pöydässä, haroo likaista tukkaansa ja pyyhkii sormensa asiakkaan ruokaliinaan, raapii ketsupinjämät paidastaan asiakkaan keittoon ja lähtee tupakalle valittamaan valittavista asiakkaista.\nKun asiakas, jonka auto vuotaa öljyä on tuonut sen korjattavaksi korjaamoon, ja nyt valittaa siitä, että auto vuotaa edelleen ja nyt sitä on kotipihallakin korjaustoimenpiteistä huolimatta…\nAsiakaspalvelija: hyvittää hyödyttämästä korjaustoimenpiteestä maksetut rahat ja ohjaa asiakkaan oikeaan korjaamoon.\nAmmattivalittaja: lähtee marttyyrinä pyyhkimään tiskirätillä asiakkaan kotipihalta öljyläiskiä.\nKun asiakas on niin tyytymätön, että kirjoittaa kolmesivuisen valituskirjelmän…\nAsiakaspalvelija: tutkii valituksen aiheet, rauhoittelee asiakasta ja hyvittää asiakasta niiltä osin kuin on aiheellista.\nAmmattivalittaja: pyyhkii kirjeellä perseensä ja leimaa asiakkaan alennuksen kinuajaksi.\nKun asiakas on tyytymätön asiakaspalveluun…\nAsiakaspalvelija: pahoittelee ja koittaa palvella paremmin. Pyytää päästä asiakaspalvelukoulutukseen ja ehdottaa mitä toimintatapoja yrityksessä voisi muuttaa, jotta asiakasvalitukset vähenisivät.\nAmmattivalittaja: syyttää omasta ammattitaidottomuudestaan halpoja hintoja ja toteaa, ettei asiakaspalvelijan tarvitse tehdä mitään, jos tuote on pari euroa muita halvempi.\nAsiakaspalautteessa lukee, ettei hotelliasiakas ole löytänyt aamiaisravintolaa…\nAsiakaspalvelija: pahoittelee tilannetta ja ilmoittaa siitä eteenpäin, jotta aamiaisravintolan sijainti voidaan osoittaa tulevaisuudessa selkeämmin esimerkiksi kyltein.\nAmmattivalittaja: ihmettelee miksi asiakas ei löytänyt aamiaisravintolaa ja lähtee tauolle valittamaan valittavista asiakkaista.\nAmmattivalittajat toivovat tulevaisuudessa asiakkailta parempaa käytöstä, pelkästään rakentavaa kritiikkiä ja hyvää palvelua itseään kohtaan. Siinä missä asiakaspalvelijat kiittelevät usein ystävällisten asiakkaiden palautetta ja kehittämisehdotuksia joutuvat ammattivalittajat ihmettelemään miksi asiakkaat kyselevät sellaisia kysymyksiä kuten ”onko sut palkattu sinne vaan vittuilemaan?” ”Etkö sä ymmärrä suomea?” ja ”Pitääkö sut tulla kiväärillä ampumaan?” Viimeksi mainitut ovat kuitenkin ammattivalittajalle suunnattua rakentavaa kritiikkiä, jolla koitetaan kannustaa ammattivalittajaa vaihtamaan uraa. Kritiikki menee kuitenkin valitettavasti kuuroille korville, koska ammattivalittajan aivokapasiteetti ei riitä käsittelemään yli kolmen sanan mittaisia lauserakenteita.\nNyt Suomen ammattivalittajien liitto haluaa kuitenkin kouluttaa suomalaiset ymmärtämään, että asiakas on aina väärässä ja kritiikki väärin kohdistettua, sillä asiakas on itse erehtynyt luulemaan ammattivalittajaa asiakaspalvelijaksi. Ammattivalittajat tosiaan norkoilevat usein asiakaspalvelijoiden työpisteiden paikkeilla, mutta heitä ei missään nimessä tule lähestyä tai muuten häiritä työpäivän aikana.\nDicerus - 5.7.2011 klo 18.18", "timestamp": "2017-07-24T10:41:31Z", "url": "https://dicerus.vuodatus.net/lue/2011/07/suomen-ammattivalittajien-liitto-tiedottaa"}