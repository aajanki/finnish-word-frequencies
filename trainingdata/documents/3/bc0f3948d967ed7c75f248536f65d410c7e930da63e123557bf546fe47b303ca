{"text": "Sisäisen turvallisuusviestinnän kehittäminen Finaviassa\nRapo, Kiia (2016)\nRapo_Kiia.pdf (1.049Mt)\nRapo, Kiia\nhttp://urn.fi/URN:NBN:fi:amk-2016100614867\nTämän opinnäytetyön tavoitteena oli tuottaa ehdotus sisäisen turvallisuusviestinnän kehittämisestä Finavia Oyj:n Yritysturvallisuusyksikön tarpeisiin. Opinnäytetyö vastaa tutkimuskysymykseen \"Miten intranetiä voidaan hyödyntää organisaation sisäisen turvallisuusviestinnän kehittämisessä?\". Työn tuloksena luotiin ehdotus virtuaalisesta Yritysturvallisuuden työtilasta.\nTarve turvallisuusviestinnän kehittämiselle oli todettu Yritysturvallisuusyksikössä jo ennen opinnäytetyöprosessin alkua. Myös intranetin ja virtuaalisen työtilan hyödyntämisestä tarkoitukseen oli keskusteltu. Turvallisuusviestinnän nykytilan ja kehitystarpeiden kartoittaminen sekä työtilan toteuttaminen olivat kuitenkin jääneet resurssien puuttuessa vain puheen tasolle. Suorittaessani työharjoittelua Yritysturvallisuusyksikössä syksyllä 2015 päätimme yhteistyössä organisaation kanssa ottaa kehittämistehtävän opinnäytetyöni aiheeksi.\nTyön teoreettisessa viitekehyksessä käsitellään tutkimukselle keskeisiä aihealueita kuten sähköpostiviestinnän haasteita, sosiaalisen intranetin menestystekijöitä sekä viestintäteknologian muutosprosessissa onnistumisen edellytyksiä. Tutkimuksellinen osa toteutettiin teemahaastatteluiden ja verkkokyselyn avulla. Tutkimusmenetelmien avulla kartoitettiin keskeisten viestijöiden näkemyksiä turvallisuusviestinnän nykytilasta, viestinnällisistä haasteista sekä tavoitteista viestinnän kehittämisen suhteen.\nTeoreettisen viitekehyksen ja tutkimustulosten avulla lähdettiin muodostamaan kohdeorganisaatiota parhaiten palvelevia käytäntöjä turvallisuusviestinnän kehittämiseksi. Tuloksena syntyi virtuaalinen Yritysturvallisuuden työtila. Finavian intranetiin luotu työtila toimii opinnäytetyön tuotoksena ja tarjoaa organisaatiolle ehdotuksen tutkimuksessa esiin nousseiden viestinnällisten haasteiden hallitsemiseksi.\nTyötilan käyttöönotto rajattiin opinnäytetyön viitekehyksen ulkopuolelle. Lopullinen toteutus, työtilan lanseeraaminen ja jalkauttaminen henkilöstölle sekä käyttöönoton seuranta jäivät organisaation omalle vastuulle. Merkittävänä jatkotutkimusaiheena tälle opinnäytetyölle toimii työtilan käyttöönoton avulla saavutettujen hyötyjen ja viestinnän tyytyväisyyden mittaaminen. Jatkotutkimuksen toteuttaminen edellyttää työtilan onnistunutta käyttöönottoa organisaatiossa.\nKohdeorganisaation mukaan työ vastasi täysin siihen tarpeeseen, jota varten työhön ryhdyttiin. Ehdotus työtilasta vastasi organisaation tavoitteeseen kehittää turvallisuusviestintää kustannustehokkaasti ja olemassa olevia järjestelmiä hyödyntäen ja se otettiin organisaatiossa avoimesti vastaan. Lisäksi opinnäytetyön koettiin kokonaisuudessaan tarjoavan arvokasta apua turvallisuusviestinnän ja turvatoimien johtamisen kehittämiseksi.", "timestamp": "2020-02-20T22:05:35Z", "url": "https://www.theseus.fi/handle/10024/115846"}