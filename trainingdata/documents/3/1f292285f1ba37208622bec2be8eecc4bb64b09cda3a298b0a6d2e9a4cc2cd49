{"text": "Sinfonietta Lentua - Kuhmotalo\nEtusivu / Etusivu / Sinfonietta Lentua\nKuhmo-talon oma orkesteri on periodeittain toimiva Sinfonietta Lentua\nSinfonietta Lentua perustettiin uuden vuosituhannen avaukseen, tärkeimpänä syynä esiintyminen maaherra Eino Siuruaisen Kuhmossa järjestämän uuden­vuoden­vastaanoton konsertissa. Orkesteri asettui aluksi osaksi Kuhmon Musiikkiopiston monipuolista erikoiskurssi­toimintaa. Sinfonietta Lentuan toiminta­tavaksi on vakiintunut yhteistyössä Petroskoin Valtion Konservatorion kanssa toteutettava koulutuksellisesti painottunut ammattitasoinen konserttitoiminta.\nSinfonietta Lentua toimii lähialueorkesterina, jonka 25-50 soittajan normaalista konserttivahvuudesta puolet on kuhmolaisia ja kainuulaisia musiikin ammattilaisia tai pitkälle edenneitä musiikin opiskelijoita ja toinen puoli Petroskoin Valtion Musiikkiakatemian piirissä toimivia tai toimineita ammattimuusikkoja. Yhteis­työ on osoittautunut tulokselliseksi sekä pedagogisesti, taiteellisesti että kannustavana esi­merkkinä rajan yli tapahtuvan yhteistyön mahdollisuuksista. Sinfonietta Lentua lienee maailmassa ainoa jatkuvasti rajan yli toimiva orkesteri.\nOrkesterin perustaja ja sen taiteellinen johtaja on kapellimestari Jukka-Pekka Kuusela.\nVuodesta 2000 alkaen orkesteri on toteuttanut 44 eri ohjelmistoa 90 konsertissa, aina Kuhmossa, mutta myös eri puolilla Suomea ja Karjalan tasavaltaa. Ohjelmistopolitiikassa on suosittu suomalaisia ja venäläisiä säveltäjiä, klassisia perusteoksia ja uutta musiikkia. Tämän tarjonnan huipentumia ovat olleet mm. Vivaldin Neljä vuodenaikaa, Orffin Carmina Burana, Piazzollan Maria de Buenos Aires, Sibeliuksen Kullervo sekä useat tilausteokset ja muut kantaesitykset.\nSinfonietta Lentuan työskentelyn käytännön järjestelyistä vastaa orkesterin tuki­yhdistys, Sinfonietta Lentuan kannatusyhdistys ry. Vuosille 2010-2012 orkesteri sai merkittävän perusrahoituksen Oulun läänin taidetoimikunnalta ja Suomen kulttuuri­rahastolta, muutoin on toiminta ollut erikseen etsittävän apuraharahoituksen varassa.\nSinfonietta Lentuan tapahtumia seuraat helpoiten orkesterin facebook-sivun kautta. Sinfonietta Lentua on Suomen Sinfoniaorkesterit ry:n liitännäisjäsen.\n© 2018 Kuhmo-talo", "timestamp": "2018-04-21T03:55:24Z", "url": "https://www.kuhmotalo.fi/etusivu/sinfonietta-lentua/"}