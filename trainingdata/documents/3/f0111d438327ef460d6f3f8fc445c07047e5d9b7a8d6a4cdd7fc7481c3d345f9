{"text": "07.01. – 29.01.2012 Riikka Mäkinen | Turun Taiteilijaseura\n07.01. – 29.01.2012\nöljy kankaalle, 125×125\nTurku on synnyinkaupunkini ja merkitsee minulle jo sitä kautta paljon. Toinen syy, miksi halusin pitää näyttelyn juuri Turussa, on isoisäni taiteilija Viljo Mäkinen. Hän kuoli vuonna 1985 ollessani vain yhdeksän, joten emme päässeet tutustumaan toisiimme kovin hyvin. Hän on kuitenkin kulkenut ajatuksissani mukana läpi oman taiteellisen tieni ja muistuttaa minua olemassaolostaan aina Turkuun tullessani Kissa Allin myötä. Tämä yksityisnäyttely on minulle henkilökohtaisesti erityisasemassa. Olen valmistunut Lahden Taideinstituutista 2004 taidemaalariksi ja toiminut siitä lähtien aktiivisesti taiteilijana. Tällä hetkellä asun ja työskentelen Vaasassa. Tekniikkani on öljyvärimaalaus kankaalle tai levylle.\nöljy levylle, 41,5×47,5\nNäyttelyssä on esillä teoksia, jotka kulkevat nimellä Intimate ja Views. Kummassakin sarjassa pohdin minän suhdetta ja sijoittumista ympäristöön, mutta myös sen suhdetta omaan itseensä. Pinnalla ovat tasapainottelu ahdistuksen ja onnellisuuden välillä sekä henkiset kamppailut, joita ihminen käy itsensä kanssa. Pelot, itsekritiikki ja omat henkilökohtaiset maneerit vastaan tahto, luottamus ja voima. Sisällä tapahtuva kommunikointi ja siitä syntyvä energia pysyy mielenkiintoni kohteena. Millaista on olla itsensä sisällä ja olla olemassa maailmassa. Liikutaan sisäisen ja ulkoisen todellisuuden rajapinnalla.\nöljy kankaalle, 90×90\nNäkyvä todellisuutemme pitää sisällään miljoonia näkymättömiä maailmoja, jotka elävät rinnakkain. Ihminen rakentaa kokonaisen universumin itselleen oman päänsä sisälle muun maailman eläessä samanaikaisesti ympärillä omaa todellisuuttaan. Toisen ihmisen maailmaan pääseminen kokonaisvaltaisesti on mahdotonta, mutta taiteen avulla pääsemme hieman lähemmäksi.", "timestamp": "2018-09-19T11:33:18Z", "url": "http://www.turuntaiteilijaseura.fi/gallery/riikka-makinen/"}