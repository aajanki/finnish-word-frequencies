{"text": "Tursaan puutarha: syyskuuta 2015\nPitkästä pitkästä aikaa hartsiostoksia! Edelliset hartsit taisinkin hankkia vuoden 2013 puolella. Vaikka ostoslistalla on akuuttina ollut enemmän vinyyliä kuin hartsia, pitää välillä toimia kun on tilaisuus. Sattui nimittäin niin, että tutulla myyjällä oli SD-kokoinen Withdoll Cecilyn pää myynnissä harmaana.\nWithdoll esitteli ensimmäiset ja kauan odotetut SD-kokoiset naisensa tänä kesänä ja ihastuin ikihyviksi Cecilyyn jo silloin.\nLinkki Withdollin sivuille Cecilyn stockkuviin.\nTämä kuva on Withdollin stockkuvia Cecilystä. Siinä näkyy juuri se, mihin tässä nukessa ihastuin. Sillä on kauniit huulet, pitkä persoonallinen nenä ja hurmaavan hämmentynyt ilme. Moni SD-nainen on minun makuuni turhan korskea.\nMutta Cecilyä on myynnissä vain 50 kappaleen erä ja ei minulla ole tässä rahatilanteessa toivoakaan sen hintaluokan hankinnasta. En edes miettinyt Cecilyn tilaamista vaan ajattelin, että ehkä se vielä joskus tulee Withdollille perusvalikoimaankin ja voin hankkia sen sitten.\nTämä minun Cecilyni ei ole 50 kappaleen erää vaan aiemmin tehty prototyyppiversio ja olen tosi onnekas että satuin saamaan sen käsiini näin vaivattomasti.\nKoska vaivalloisuus kuuluu minun tapoihini harrastaa, on seuraava projekti päälle sopivan vartalon löytäminen. Eikä se tule olemaan helppoa. Withdoll kun ei niitä sellaisenaan myy.\nOlin toiveikas että Resinsoulin harmaa olisi sopinut, mutta Hiireen verrattuani olen sitä mieltä että ei se kyllä sovi. Cecilyni on sinisempi. Tosin Resinsoulilla on kaksikin eri sävyistä harmaata, kaksi eri sävyistä sinistä ja vielä purple, joka on harmaa sekin vakiomallistossaan. Pitää katsoa niitä tarkemmin. Tai mahdollisuutta että he tekisivät tilauksesta oikean sävyisen kehon.\nMutta siihen, että pää saa kehonsa menee vielä aikaa. Eli ei stressata sen asian kanssa. En periaatteessa tykkää kieriväisistä ja tahdon saada nukkeni nopeasti leikkikuntoon, mutta erikoistapaus on erikoistapaus. Ei päällä ole vielä nimeäkään.\nTosin minulla on jostakin nukkeharrastuksen alkuajoilta jäänyt toteuttamatta suunnitelma vedenhengestä nimeltä Solina. En ollut ajatellut hahmoa vuosiin, mutta heti kun sain pään käsiini se tuli mieleeni.\nPään kanssa piti kuitenkin heti päästä leikkimään ja testailemaan talosta löytyviä silmiä ja peruukkeja. Vaikka pelkän salamavalon kanssa mentiin. Tässä randomit akryylit joissa on todellisuudessa siniviherävä kuvio ja musta pupilli. Sekä enkelinsininen peruukki joka kuitenkin harmaan kanssa on ehkä liian öööööö....sininen?\nMion peruukki. Leeken peruukeille tyypilliseen tapaan kolme saman kokoisena myytyä peruukkia oli yksi sopiva, yksi väljä ja tämä ihan naurettavan suuri. No, ei se olisi kiva ollut tämän pään käytössä muutenkaan.\nTämä mintunvihreä on jäänyt vaille käyttäjää. Se on oikeasti liian pieni, mutta Cecilyn pää on SD-pääksi pieni ja peruukki asettui aika kivasti. Sääli ettei väri ollut ainakaan salamavalossa ihan se mitä haettiin.\nNo joo. Harmaa hartsi ja vaaleanpunainen peruukki ovat klassikoita yhdessä. Mutta ne sopivat kauniisti yhteen. Saa nähdä joutuuko Maretti uhraamaan yhden peruukeistaan? Tämä olisi hyvän kokoinen ja malli on sekä fiksu että viehättävä. Lisäksi kokeilin alustavasti sen terästämistä violetilla karvalla ja sekin oli kivan näköinen lopputulos.\nSama peruukki mutta eri silmät. Nämä uretaanit olivat jo ostettaessa käytettyinä niin kellastuneet, ettei niille löytynyt käyttäjää. Enkä oikein muutoinkaan tiedä, tykkäänkö noin fantasiamaisista silmistä? Näissä on siis kellertävä kehrä ja vaaleanpunainen pupilli. Tämä look oli kuitenkin kokeilluista lähinnä sitä mitä alunperin kaavailin.\nPelottelusilmät. Nämä tuntemattomat, aikoinaan Magdalenan mukana tulleet foliokiiltoiset akryylit ovat livenä ihan hauskat, mutta kameran kanssa ne tekevät pelottavia asioita.\nPäällä on myyjän tekemä kaunis meikki joka on kuitenkin sangen erilainen kuin se, miä olin vähän miettinyt. Saa nähdä kuitenkaan tuleeko muutettua sitä ainakaan ihan vielä? Tosin voi käydä myös niin että totun tähän ja unohdan ikinä mitään muuta miettineenikään.\nAinoa kokeilukappale sopivan kokoista mohairia oli Lydian, joka nyt ei väriltään ollut ihan tarkoituksenmukaisin. Mutta kyllä mohairperuukki yhtenä vaihtoehtona kummittelee. Tahtoisin jollekin nukelle sellaisen mihin olisi pujoteltu helmiä, sulkia ja muuta. Olen jemmaillut pikkiriikkisiä kesypeipon sulkia sitä varten vuosikaudet.\nHirmuinen polte olisi saada nukke äkkiä kuvauskuntoon. Saada sille vaatteet, kengät, peruukit ja kroppa. Nyt pitää vain yrittää malttaa mielensä.\nLähettänyt Turre klo 8.25 9 kommenttia:\nLähettänyt Turre klo 7.56 4 kommenttia:\nLähettänyt Turre klo 12.14 5 kommenttia:\nOlen selvästi pitänyt liikaa meteliä halustani saada nukketalouteen Dollfie Dream taikka joku muu kurvikkaampi SD-kokoinen tyttönen. Minuun ollaan selvästi nyt pahastuttu. Ei Lydia parhaimmillaankaan mikään hymytyttö ole, mutta että näin myrtsi...\nEi vahingossakaan katsetta kohti kameraa....\nMutta niin se vain maailmassa menee että arkiset maalaistytöt jäävät näyttävämpien jalkoihin.\nTässä kantritähti Gretchen Wilsonin versio asiantilan toteamisesta.\nKaikki eivät voi keikistellä hepeneissä läpi elämänsä. Välillä on vedettävä arkiruojut niskaan ja tehtävä töitä.\nEteenkin näin satokaudella kun maalla on kiireisin kuviteltavissa oleva aika.\nTalvella olisi aikaa hienostella mutta sitten on taas kylmää ja pimeätä. Ei se ihme ole että Kalifornian tyttöjä hymyilyttää enemmän.\nMutta vaihtaisimmeko osia jos saisimme? Ehkä kuitenkaan emme?\nTai se on helppoa sanoa nyt, kun keli on vielä siedettävä. Kysytään uudestaan vaikka kahden kuukauden kuluttua.\nTässä toinen osoitus siitä, että kantrimusiikin machojuntti punaniskakulttuuri saattaa pikkuhiljaa tasa-arvoistua. Nykyaikaiset nuoret kantritähdet eivät enää suostu pelkiksi viehättäviksi koristeiksi.\nMutta sen päivän kun ehtisi näkemään että maalaistytöt oikeasti saisivat jotakin arvostusta...\nLähettänyt Turre klo 3.53 3 kommenttia:", "timestamp": "2019-06-17T02:48:00Z", "url": "http://tursaanpuutarha.blogspot.com/2015/09/"}