{"text": "Ruotsinlaivojen raiskaukset: Poliisi syyttää liiallista viinatarjoilua – nuoret naiset hurjaotteisia miehiä | Helsingin Uutiset\n29.12.2017 10.51\nRuotsinlaivojen raiskaukset: Poliisi syyttää liiallista viinatarjoilua – nuoret naiset hurjaotteisia miehiä\nNuoret naiset joutuvat kovakouraisen kähminnän ja suorasukaisten seksipuheiden kohteeksi laivojen yökerhoissa, kertoo opiskelijaristeilylle osallistunut nainen.\nRuotsinlaivoilla paljastuneet seksuaalirikokset ovat saaneet Ruotsin poliisin vaatimaan muutoksia laivojen alkoholianniskeluun.\nPoliisitarkastaja OlofBratthall Tukholman poliisista sanoo Ruotsin radiolle, että laivoilla myydään liikaa alkoholia, ja \"sen seurauksena on väkivaltaa, raiskauksia ja häirintää\".\n– Siitä seuraa valtava kärsimys uhreille ja suuret kulut yhteiskunnalle, Bratthall kommentoi tällä viikolla julkaistussa jutussa.\nBratthallin mielestä anniskeluun tarvittaisiin lakimuutos, joka lisäisi viranomaisten toimivaltuuksia. Hänen mukaansa laivoilla pitäisi noudattaa Ruotsin alkoholilainsäädäntöä, jolloin viranomaiset voisivat valvoa anniskelua ja tarvittaessa peruuttaa anniskeluluvat.\nRuotsin poliisi on kirjannut Suomen ja Ruotsin välisestä laivaliikenteestä tänä vuonna 35 seksuaalirikosepäilyä, joista 19 on raiskauksia. Vuonna 2014 ilmoituksia kirjattiin 33.\nPoliisin mukaan määrä voi olla todellisuudessa suurempi, sillä osa tapauksista ilmoitetaan Suomen viranomaisille ja paikallisiin terveyskeskuksiin.\nLaivoilla paljastuneet raiskausepäilyt ovat puhuttaneet viime vuosina ja niistä on seurannut hyvin kimurantteja oikeustapauksia.\nLisää kierroksia keskusteluun on tullut, kun osassa teoista on epäilty ulkomaalaistaustaisia miehiä, ja niissä on nähty kulttuurisia taustasyitä.\nMaaliskuussa 2016 uutisoitiin joukkoraiskausepäilystä opiskelijaristeilyllä Silja Galaxylla. Epäiltynä oli neljä miestä. Tekoa tutkinut Ruotsin poliisi sai tällä viikolla moitteet Ruotsin oikeusasiamieheltä, sillä viranomaiset estivät noin 500 miehen pääsyn pois laivalta tutkimusten takia.\nHeinäkuussa 2016 Tukholman käräjäoikeus oli vapauttanut kaikki joukkoraiskauksesta epäillyt miehet.\nOikeuden mukaan miehet olivat kertoneet uskottavasti, että uhri oli suostunut seksiin hytissä laivan vapaaehtoisesti. Ruotsin television SVT:n mukaan oikeus katsoi myös, että humalatilastaan ja muistikatkoksista huolimatta 19-vuotias opiskelijanainen olisi voinut lähteä hytistä halutessaan.\nOpiskelijaristeilyille osallistunut toinen nainen kuvasi risteilyn ilmapiiriä ahdistavaksi. Hän kertoi SVT:lle, että yökerhon tanssilattialla miehet tulivat kähmimään naisia rajuin ottein ja vaatimaan seksiä.\nNaisen mukaan \"minkäänlaiset käyttäymissäännöt eivät päde\".\n– Jos menen ulos tupakalle ja pyydän tulta, miehet sanovat, että tulta saa 'jos otat suihin', 19-vuotias nainen kuvaili.\nVuonna 2014 laivayhtiö Tallinkin edustaja aiheutti kohun, kun hän nimesi raiskausten syyksi naisten liiallisen alkoholin käytön. Tallink pyysi kommenttia pian anteeksi selittäen, ettei se edusta yhtiön näkemystä.\nRuotsin sosiaaliministeriön mukaan poliisin uutta ehdotusta anniskelun tiukentamisesta aiotaan selvittää.\nYlen uutisten haastattelema varatoimitusjohtaja Hans Ahlström Suomen Varustamot ry:stä tyrmää ehdotuksen kansainvälisen oikeuskäytännön vastaisena.\n– Meillä on matkustaja-aluksia sekä Suomen, Ruotsin että Viron lipun alla. Suomen lipun alla kulkevilla matkustaja-aluksilla sovelletaan Suomen lainsäädäntöä. Eli myös Suomen alkoholilainsäädäntöä sovelletaan meidän aluksilla, Ahlström perustelee Ylelle.\nLaivayhtöistä puolestaan korostetaan, että anniskelussa noudatetaan kohtuuperiaatteita ja turvatoimia on lisätty. Vaikeinta valvonta on hyteissä, joissa ei saa olla turvakameroita.\n– Hyttijuhlintaa ja juomista pyritään vähentämään esimerkiksi nuorisoryhmien kohdalla tarkastamalla matkatavarat lähtiessä, Tallink Siljan viestintäjohtaja Marika Nöjd sanoo Ylelle.", "timestamp": "2019-04-24T14:34:27Z", "url": "https://www.helsinginuutiset.fi/artikkeli/593941-ruotsinlaivojen-raiskaukset-poliisi-syyttaa-liiallista-viinatarjoilua-nuoret-naiset"}