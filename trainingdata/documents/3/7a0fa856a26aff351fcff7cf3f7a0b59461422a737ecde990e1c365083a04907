{"text": "Riihimäeltä maailman kuminakuninkaaksi - Riihimäen Tilat ja Kehitys Oy : Riihimäen Tilat ja Kehitys Oy\nRiihimäellä toimiva Trans Farm Oy on johtava kuminanjalostaja koko maailmassa. Yrityksellä on hallussaan noin 25 prosentin osuus maailman kuminamarkkinasta, ja sen kanssa toimii yhteistyössä noin tuhat kuminan sopimusviljelijää.\nTrans Farm aloitti toimintansa Hausjärvellä 1990-luvulla. Yritys muutti Riihimäen Haapahuhtaan 2006.\nTrans Farmin kasvuvuodet lähtivät liikkeelle vuonna 2005, kun yritys päätti muuttaa Hausjärveltä Riihimäelle ja investoida uuteen toimitilaan. Riihimäen Tilat ja Kehitys Oy (silloinen Riihimäen Teollisuuskylä Oy) tarjosi tähän vaiheeseen merkittävän avun.\n”Yrityksemme tase oli silloin aika ohut eikä vakuusarvoja ollut. Riihimäen Tilat ja Kehitys Oy lähti riskirahoittajaksi sekä avustamaan rakennusprojektissa, josta meillä ei ollut kokemusta. En oikein tiedä, kuinka olisimme lähteneet liikkeelle ilman Riihimäen apua. Ilman sitä emme olisi tässä”, toimitusjohtaja Jyrki Leppälä kertoo.\nYrityksellä on 5400 neliön varastointi-, vastaanotto- ja jalostustila.\nTrans Farm tuottaa ja jatkojalostaa kuminaa, josta lähes kaikki viedään ulkomaille. Kuminaa käytetään esimerkiksi mausteena elintarviketeollisuudessa. Kumina lähtee Riihimäeltä eteenpäin säkeissä eikä yritys valmista päivittäistavarakaupasta tuttuja pieniä maustepusseja.\nPohjoisessa Suomessa on poikkeuksellisen hyvät kasvuolosuhteet kuminalle. Riihimäeltä kumina lähtee maailmalle muun muassa mausteeksi elintarviketeollisuudelle. Kuva: Trans Farm.\nYrityksen tuotantotiloja Haapahuhdassa on laajennettu niiden valmistumisen jälkeen kahteen kertaan ja viimeisin laajennusosa on vasta valmistunut.\n”Olemme saaneet Riihimäen kaupungilta erittäin joustavaa palvelua esimerkiksi rakennuslupa-asioissa”, Leppälä huomauttaa.\nTrans Farm työllistää 15 henkilöä. Sopimusviljelijöitä on noin tuhat.\nTrans Farmissa ollaan erityisen tyytyväisiä Riihimäen sijaintiin keskeisellä paikalla, josta on lyhyt matka Helsingin satamiin ja muualle Etelä-Suomeen.\nMyös yrityskumppaneita ja sopimusviljelijöitä on löytynyt hyvin sekä Riihimäeltä että lähiseudulta. Esimerkiksi yritystilojen laajennustyöt on teetetty pääasiassa paikallisilla yrityksillä.\n”Kun jouduimme uusimaan tuhannen kilon varastointilaatikot, teetimme uudet ruostumattomasta teräksestä valmistetut laatikot riihimäkeläisellä metalliyrityksellä”, Leppälä mainitsee esimerkiksi.\nKumina lähtee Riihimäeltä teollisuuskäyttöön, kuten mausteeksi elintarvikkeisiin.\nTulevaisuuteen ja edelleen jatkuvaan kasvuun Trans Farmissa uskotaan vankasti.\n”Toimimme aikalailla yhden tuotteen varassa. Olisi hyvä löytää kuminan rinnalle uusia tuotteita.”, Leppälä sanoo.\nTrans Farmille on noin tuhat sopimusviljelijää. Kuva: Trans Farm.", "timestamp": "2020-01-23T08:35:10Z", "url": "https://rtoy.fi/story/sijoittumistarina-2/"}