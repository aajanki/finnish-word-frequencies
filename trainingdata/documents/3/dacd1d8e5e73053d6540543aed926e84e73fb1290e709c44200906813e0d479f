{"text": "Ruisrock sujui rauhallisesti 67 000 juhlijan voimin - Keskisuomalainen\nTänään 11.07.2011 13:49\nRuisrock sujui rauhallisesti 67 000 juhlijan voimin\nTurun perinteikäs Ruisrock keräsi viikonlopun aikana yhteensä 67 000 festivaalikävijää. Järjestäjän mukaan avajaispäivä perjantai oli yksi 2000-luvun Ruisrock-festivaalien vilkkaimpia. Tuolloin paikalle saapui 24 000 kuulijaa.\nLauantaina kävijöitä oli 27 000, ja vielä sunnuntainakin 16 000 musiikinkuulijaa jaksoi nauttia tunnelmasta.\nFestivaalin kohokohtia olivat muun muassa perjantain pääesiintyjä The Prodigy sekä sunnuntain pääesiintyjä Manu Chao.\nTurvallisuuspäällikkö Ville Ketosen mukaan viikonloppu sujui kokonaisuudessaan rauhallisesti ilman isoja järjestyshäiriöitä.\nMyös poliisi kertoo, että suuresta kävijämäärästä ja helteisestä kelistä huolimatta juhlijat pysyivät aisoissa. Kolmen päivän aikana paljastui 36 huumausaineen käyttörikosta. Rattijuoppoja puolestaan jäi kiinni vain yksi.", "timestamp": "2019-02-22T23:43:06Z", "url": "https://www.ksml.fi/tanaan/Ruisrock-sujui-rauhallisesti-67-000-juhlijan-voimin/145039"}