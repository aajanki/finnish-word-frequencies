{"text": "Museolla aikamatkailtiin 1950-luvulle - Rautalampi, Uutiset - Rautalampilehti\nRautalampilehti.fi / Uutiset / Museolla aikamatkailtiin 1950-luvulle\nKirjoittanut Juho Pahajoki | 16.07.2017\nLeena Jalkanen näyttää Nuppu Jalkasen kanssa, miten vanhaan aikaan pestiin pyykkiä. Aili Jalkanen seuraa vieressä.\nRautalammin museo järjesti lauantaina 15.7. koko perheen Aikamatka 1950-luvulle -tapahtuman. Tapahtuma koostui seitsemästä eri työpajasta, jossa pääsi tutustumaan 50-luvun elämän eri puoliin. Tapahtuman avulla kerrottiin esimerkiksi millaisia kulkuneuvoja oli käytössä noin 60 vuotta sitten ja miten pyykkiä pestiin ennen pesukoneita. Työpajoissa maisteltiin kotona valmistettua voita ja 1950-luvun kahvipöydän herkkuja, leikittiin pihaleikkejä ja kokeiltiin heinänseivästystä sekä tehtiin pieniä puuleluja.\nAnna-Liisa Pulliainen näyttää heinänteon mallia.\nRautalammin museon ja museon ystävien järjestämän tapahtuman tarkoituksena oli opettaa lapsille perinteisiä työtapoja nostalgian merkeissä. Samalla pyrittiin isovanhemmissa herättelemään lapsuusmuistoja.\nKävijöitä tapahtumassa oli yli sata. Esimerkiksi vanhat traktorit ja Jawa-moottoripyörät saivat monet muistelemaan nuoruutensa peltotöitä tai kotoa löytyneitä moottoripyöriä. Erityisesti lapset innostuivat mahdollisuudesta pukeutua 50-luvun vaatteisiin kuvaa varten. Tapahtuma oli yleisöpalautteen ja työpajojen ohjaajien mielestä hyvin onnistunut.\nOnko tapahtumalle tulossa jatkoa?\n– Palaute on ollut niin positiivista, että pyrimme ensi vuonna järjestämään jälleen museon perinnepäivän. Rautalammin museo täyttää silloin 80 vuotta, joten tapahtuman teemana voisi esimerkiksi olla 1930-luku, museonjohtaja Leni Koukkari kertoo jatkosuunnitelmista.\nTyöpajojen ohjaajat olivat pukeutuneet ajan tyyliin. Koneita esitelly Mika Koukkari poseeraa omistamansa Jawan selässä. Lähes 60-vuotias pyörä on vielä hyvässä ajokunnossa.\nHakusanataikamatkamuseon ystävätrautalammin museo\n← Edellinen uutinen Jaakko Teppo ja Tepon pojat villitsivät yleisön iltamissa\nSeuraava uutinen → Istuinkiven paljastustilaisuus\nKarjalainen jatkaa museosäätiön hallituksessa\nPeuran museosäätiö myy Malisen talon", "timestamp": "2019-01-22T14:08:27Z", "url": "http://www.rautalampilehti.fi/uutiset/museolla-aikamatkailtiin-1950-luvulle"}