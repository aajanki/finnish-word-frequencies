{"text": "Maria Veitola laukoo suorat sanat Tomi Metsäkedon Tähdet, tähdet -potkuista – ”Hänellä on selkeä ongelma” - Viihde - Ilta-Sanomat\nJulkaistu: 22.10.2017 23:17\nTähdet, tähdet -ohjelman tuomari Maria Veitola kommentoi kipakasti Tomi Metsäkedon jättämistä pois ohjelmasta.\nTähdet, tähdet -ohjelman kuvauksissa tunnelma oli samanlainen kuin ennenkin, eikä mistään voinut päätellä, että ohjelmaan osallistuneen Tomi Metsäkedon ympärillä velloo melkoinen myrsky. Erika Vikman, Elias Kaskinen, Nelli Matula, Veeti Kallio, Erja Lyytinen, Jannika B, Mikael Saari ja André Linman vetivät show’nsa täysillä.\nErika Vikman ja Jannika B kertoivat IS:lle, että tunnelma on ollut yhtä upea kuin aikaisemminkin.\n– Ei tässä ehdi miettiä, mitä muualla tapahtuu, kun keskittyy niin paljon omaan juttuunsa, Vikman totesi.\n– Mun mielestä kaikelle tuollaiselle pitää olla nollatoleranssi. Kyllä se tavallaan olis ollut aika räikeää – varsinkin nyt, kun on ollut tuo Me too -kampanja – että ihminen, josta liikkuu paljon kertomuksia naisten huonosta kohtelusta, olisi jatkanut mukana. On varmaan hänellekin parasta, että hän ei ole tässä enää.\n– Toivon tietysti Tomille kaikkea parasta ja selkeä ongelmahan hänellä on. Hänen täytyy varmaan mennä johonkin käytöskouluun.\nErityisesti eräs asia ihmetyttää Veitolaa suuresti.\n– Kyllä mä jatkuvasti mietin, että mitä ihmisille tapahtuu, kun ne on julkisuudessa ja sitten ne tekee tällaisia kaikenlaisia asioita. Miksi he ottavat sellaisia riskejä? Koska odotettavaa on, että jos on mukana näin isossa viihdeohjelmassa, niin kannattaisi olla puhtaat jauhot pussissa.\nVeitola kokee hyvin epäreiluksi sen, että menestyvien ihmisten ”pahat teot” eivät aina tule ilmi tai niitä katsotaan sormien läpi.\n– Kaikenlaisia mulkkuja on tuolla liikenteessä ja hyvissä asemissa, niin siihen tulee sellainen ärtymys, että tuolla ne vaan porskuttavat. Miksi maailma tai elämä on niin epäreilua, että nuo saa käyttäytyä täysin törkeästi, mutta menestyy silti ja kaikki vaan ihailee niitä.\n– Siitä se varmaan kumpuaa, että ihmiset haluavat tehdä asialle jotain, koska haluavat oikeutta tähän maailmaan.", "timestamp": "2020-04-01T08:53:31Z", "url": "https://www.is.fi/viihde/art-2000005419215.html"}