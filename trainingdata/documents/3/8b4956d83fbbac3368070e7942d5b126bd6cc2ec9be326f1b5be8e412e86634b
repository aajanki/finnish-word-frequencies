{"text": "Justin Jedlica leikkeli itsestään Ken-nuken kaksoisolennon – paljasti nyt syyn – Stara\nJustin Jedlica leikkeli itsestään Ken-nuken kaksoisolennon – paljasti nyt syyn\nViihdeuutiset 30.12.2013, 14:00 · Terhi Piiroinen\nKerroimme taannoin yli kolmekymppisestä Justin Jedlica -nimisestä miehestä, joka on käyttänyt yli 80.000 euroa kauneusleikkauksiin. Hän haluaa olla elävä Ken-nukke. Nyt hän on päässyt TLC-televisio-ohjelman tähdeksi.\nMy Strange Addiction on televisiosarja, jossa esitellään omistuisten riippuvuuksien kanssa eläviä ihmisiä. Sarjan tuoreessa jaksossa nähdään kolme ihmistä, jotka viettävät elämäänsä nukkena. Barbien kumppanilta, eli Ken-nukelta näyttävä Justin, esittelee jakson esittelyvideolla taustojaan.\nMiehen seurana kylpyhuoneessa on roolimallina toimiva Ken, joka saa päivän aluksi muun muassa samanlaisen kasvojen kiillotuksen kuin Justin. Nukkea leikkivä mies luettelee videolla ottaneensa yli sata kauneusleikkausta, ja pelkästään hänen nenäänsä on operoitu viisi kertaa.\n– Ken-nukke symbolisoi täydellistä miestä. Unelmoin rikkaiden ja kuuluisien ihmisten elämästä jo 12–13-vuotiaana ja haaveilin, että perheelläni olisi ollut yksityiskone ja oma vene. Se oli aina suurimpana haaveenani ja toivomuslistan kärjessä, Justin kertoo haastattelussa.", "timestamp": "2019-02-19T19:34:51Z", "url": "https://www.stara.fi/2013/12/30/mies-leikkeli-itsestaan-ken-nuken-kaksoisolennon/"}