{"text": "Elokuvavuosi 2009 on täynnä uusia nimiä | Leffajutut | Iltalehti.fi\nElokuvavuosi 2009 esittelee monta uutta nimeä\nTorstai 15.1.2009 klo 03.48 Jukka-Pekka Valkeapään esikoiselokuvan budjetti on yli miljoona euroa. Jukka-Pekka Valkeapään esikoisohjaus saa ensi-iltansa tammikuun lopussa. - En ole miettinyt omaa uraani. Teen yhden elokuvan kerrallaan. (PASI LIESIMAA)\nKotimaisen elokuvan suosio nojaa tänä vuonna paitsi Aleksi Mäkelän Rööperiin, myös nuorten, suurelle yleisölle tuntemattomien ohjaajien menestykseen.Rööperin jälkeen seuraavaa hittiä odotetaan vasta loppuvuonna, kun Timo Koivusalon Täällä Pohjantähden alla saa ensi-iltansa. Ennen sitä suomalainen elokuvakansa saa arvioitavakseen nuorten tekijöiden elokuvia.Yksi lupauksista on 31-vuotias Jukka-Pekka Valkeapää, jonka esikoisohjaus Muukalainen on samalla miehen lopputyö Taideteolliselle korkeakoululle. Budjetti riitti täpärästi Valkeapää ei ole vielä edes valmistunut koulustaan, mutta siitä huolimatta hänen esikoisohjauksensa budjetti nousee yli miljoonaan euroon. Rahoitusta on saatu kotimaan ohella Saksasta ja Virosta. Suomen elokuvasäätiö tukee tammikuun lopussa ensi-iltansa saavaa Muukalaista 280 000 eurolla.- Tätä elokuvaa ei olisi syntynyt ilman miljoonan euron rahoitusta. Senkään jälkeen ei jäänyt varaa mihinkään ylimääräiseen. Kuvauspäivät vedettiin tiukalla aikataululla ja filmin kulutusta tarkkailtiin. Onneksi kaikki oli hyvin suunniteltu etukäteen, Valkeapää kiittelee.Jo seuraavan projektinsa aloittaneen Valkeapään mukaan pelkkä koulutus ei opeta kaikkea ohjaajan työstä.- Ala on kova. Pitää tehdä paljon töitä sen eteen, että saa ideansa valkokankaalle asti. Tuotannon aikana opin paljon siitä arjen realismista, mikä alalla vallitsee. Siihen ei koulu pysty täysin valmistamaan. Isoimmat yllätykset liittyvät hallitsemattomiin asioihin kuten siihen, miten paljon tilanne elää tekoprosessin aikana.Lue torstain (15.1.2009) Iltalehdestä, mitä suomalaisia elokuvia tulee tänä vuonna elokuvateattereihin!PAULI REINIKAINEN pauli.reinikainen@iltalehti.fi", "timestamp": "2017-01-22T15:23:05Z", "url": "http://www.iltalehti.fi/leffat/200901158906716_le.shtml"}