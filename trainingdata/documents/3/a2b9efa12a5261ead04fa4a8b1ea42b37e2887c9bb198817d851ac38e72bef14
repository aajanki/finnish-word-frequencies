{"text": "1.6.2015Written by Outi Elo\nKroonistuneesta kivusta kärsii joidenkin arvioiden mukaan jopa miljoona suomalaista. Tällaista jatkuvaa, pitkäaikaista kipua voidaan yrittää helpottaa useilla tavoilla. Erityisesti voimakkaassa kroonisessa kivussa lääkehoito on käytännössä välttämätöntä, vaikkei vahvakaan lääkitys poista kipua kokonaan. Kipukroonikot käyttävät lääkkeitä lievittämään sietämättömiä kipuja. Mitä kovempi kipu, sitä vahvempi lääke tarvitaan ja sitä helpommin heidät tuomitaan narkkareiksi – jopa terveydenhuollossa.\nMoni kipukroonikko on edelleen työelämässä mukana. Sen mahdollistaa hyvä kivunhoito, sillä varsinaiselle kivun syylle ei aina voida tehdä mitään.\nKipulääkkeiden lisäksi tarvitaan muutakin kivunhoitoa ja kivunhallinnan työkaluja. Kuntoutus, fysioterapia, psykoterapia, sopeutusvalmennus ja muut erilaiset hoitomuodot ovat keskeisessä asemassa kipupotilaan elämänlaadun ja toimintakyvyn säilyttämisessä. Vertaistuki on myös oleellinen osa kivunhoitoa. On helpottavaa huomatta ettei ole yksin. Kipuvertaisilta saatu tuki ja kokemusperäiset neuvot valavat uskoa selviytymiseen\nKivun tasoa kuvataan kipuasteikolla 1-10. Monilla yhdistyksemme jäsenistä kipu on jatkuvaa, 24/7, asteikolla mitaten sen yläpäässä. Toimivan kivunlievityksen löytyminen on yksi vaikeimpia ja samalla oleellisimpia asioita kipukroonikon elämässä. Oikean lääkeyhdistelmän löytyminen saattaa kestää vuosia. Kivunlievitys parantaa oleellisesti kipusairaan toimintakykyä ja elämänlaatua.\nKipulääkkeiden väärinkäyttö, mitä varmaan myös tapahtuu, ei kuitenkaan saa olla esteenä todellisen kivunhoidon toteutumiselle.\nKipukroonikoiden kivun hoito ja lääkityksen suunnittelu kuuluvat hoitosuositusten mukaan erikoissairaanhoidon piiriin. Hoitolinjausta on jatkettava hoitovastuun siirtyessä perusterveydenhuoltoon. Jäsenistöltä saamamme palautteen mukaan perusterveydenhuollossa muutetaan tai lopetetaan kipulääkityksiä ilman asianmukaista konsultointia erikoissairaanhoitoon.\nKipukroonikot käyttävät lääkkeitä lievittämään sietämättömiä kipuja. Mitä kovempi kipu on, sitä vahvempaa lääkettä tarvitaan. Samalla kipupotilaat tuomitaan heppoisin perustein ”narkkareiksi” – jopa terveydenhuollossa. Sietämättömältä kivulta pahimman kärjen pois leikkaaminen on eri asia kuin huumausaineiden käyttö mielihyvän saavuttamiseksi. Sellaista mielihyvää eivät kipukroonikot edes pysty kokemaan.\nKipulääkityksestä hyötyvien oikeutta inhimillisesti parempaan elämään ei saa kyseenalaistaa.\nKannanotto, Tiedote kannanotto, tiedote\nKipupotilas voi saada narkkarin leiman | Uber Uutiset Pingback\n2.6.2015 - 19:53\n[…] Lähde: Suomen Kipu ry:n kannanotto […]\nOuti Elo Author\n5.6.2015 - 10:45\nKiitos, kun huomioitte tärkeän kannanottomme. Kyseessä on vaikea ja oikea ongelma, johon liian moni kipupotilas törmää.\n28.8.2015 - 20:28\nSairastan erilaisia kipuoireyhtymiä, joista osa on vailla diagnoosia ts, tuntematin nivektukehdus, tuntenaton kipuoire, mutta tunnettujakin kipuja on, polyneuropatiaa jnejne. Olen kärsinyt kovista kivuista noin 11 vuotta ja JOUDUIN eläkkeelle myös sairauksien takia. Lääkekokeilut olen käynyt läpi Hus-Kipuklinikalta alkaen, jossa Maija Haanpää onneksi hoiti minua. Haanpää kun siirtyi Ortonin palvelukseen, kehoitti Kipuklinikan ylilääkäri minut seuraamaan ovea Maijan perässä, koska hän tutkimatta ja keskustelematta kanssani oli sitä mieltä, että en tarvitse kipuklinikan palveluja.\nTerveyskeskuksesta löytyi onneksi lääkäri joka otti asiani tosissaan ja homma toimi. Lääkärini jäi kuitenkin vuorotteluvapaalle ja tulikin tuuraaja joka ensitöikseen ilmoitti minun olevan lääkkeiden väärinkäyttäjä ja narkki. Otinpa yhteyden Ortoniin ja menin Haanpään v-otolle. Haanpää kirjoitti todistuksen jossa mainitsi tuntevansa minut ja kertoi minun tarvitsevan Oxyja.\nTuuraava terveyskeskuslääkäri veti herneen nenään ja siirsi minut toisen lääkärin hoidettavaksi, joka kiltisti kirjoitti lääkkeitä niinkuin piti.\nVihdoin varsinainen tk-lääkäri palasi töihin ja soitti minulle palanneensa, mutta on siirtynyt toiseen tk:n, sanoi :tule tänne potilaakseni takaisin. Homma oli jees! Nyt kesällä Oxyt loppui ja lääkäri oli ansaitulla kesälomalla, JÄLLEEN sama show kuin ennenkin, mutta sillä lisällä, että määräys ottaa yhteys PÄIHDETYÖNTEKIJÄÄN. Haistatin pitkät! Soitin lomalla olevalle TK lääkärilleni , joka kiitti yhteydenotostani ja uusi taas Oxyt vuodeksi muutaman minuutin keskustelun jälkeen, kuten niin monta kertaa aiemminkin.\nTein Helsingin Kaupungin Terveysvirastoon virallisen valituksen em.tapauksesta. Odotan suurella mielenkiinnolla mitä tapahtuu. Vien asian niin pitkälle kuin mahdollista, koska jos sairasta miestä syytetään lääkkeiden väärinkäyttäjäksi TAAS, kuitenkaan asiaani ei tutkittu ollenkaan. Näytänkö narkkarilta? Otettiiko huumetestejä? EI. oliko lääkäri edes nähnyt minua? EI! Eli on siis pelkkää onnenkauppaa millainen lääkäri sattuu olemaan se joka ARVOTAAN.\n27.6.2017 - 16:10\nKiitos tästä! Tärkeä, ajankohtainen aihe. Minua syyllistetään taukoamatta opiaattien käytöstä. Ja ei, ne eivät vie kipua kokonaan, kuten sanottu, mutta katkaisee pahimman terän. Ilman lääkkeitä en olisi tässä määrin toimintakykyinen.", "timestamp": "2020-07-11T23:53:40Z", "url": "http://www.suomenkipu.fi/2015/06/laakitys-on-osa-kivunhoitoa/"}