{"text": "Löydä hyvä olo luonnosta | Terve.fi\nLöydä hyvä olo luonnosta\nMinkälaista energiaa sinä kaipaat kevätauringosta? Minkälaiseen kukkaan aiot tänä keväänä puhjeta? Anna valon heijastaa ympärillesi parhaat puolesi, ole valo!\nYksi rakkaimmista elektronisista laitteista, joita kotiini olen hankkinut, on valolla varustettu herätyskello. Se herättää minut aamuisin lempeään valon kajoon sekä lintujen visertelyyn. Minut tekee joka vuosi yhtä onnelliseksi se keväinen aamu, jolloin huomaan luonnon huolehtivan tästä tehtävästä kelloni puolesta. Huoneen täyttää aamuauringon valo ja pihan puiden lintujen viserrys kantautuu uniin. Tällöin pakkaan herätyskelloni kesälomille odottelemaan syksyn pimeneviä aamuja ja annan luonnon tulla luokseni.\nMeillä ihmisillä on luontainen taipumus hakeutua luontoon, vaikka joskus kiireinen arkemme tuntuu tarjoavan meille kaikenlaisia muita ympäristöjä. Tiedät varmasti sen voimaannuttavan tunteen, kun saa hengähtää rantakalliolla tuijottaen kaukaisuuteen lämmin kesätuuli kasvoilla. Tai sen hetken, kun raikkaan sateen jälkeen metsäretkellä auringon säteet siivilöityvät puiden lomasta ja tunnelma on satumainen. Usein tuntuu, että luonnon rauhassa mieli todella lepää ja saa ladattua tyhjentyneitä akkujaan.\nSuuntaa ulkosalle\nKevät on ennen kaikkea valon aikaa. Aurinko houkuttelee luonnon taas eloon ja väriloistoon; tämä tarttuu usein myös meihin ihmisiin. Valo kutsuu meitä myös viipymään ulkosalla enemmän. Nauti keväästä ja lähde ulkoilemaan ja nauttimaan luonnosta. Joskus tuntuu parhaalta nauttia luonnon rauhasta yksin, toisinaan on inspiroivaa lähteä ulkoilemaan hyvässä seurassa. On mielenkiintoista tutustua myös ystävän mieluisiin ulkoilutapoihin tai paikkoihin, joissa hänen mielensä lepää!\nViivy hyvässä olossa\nLuonnossa viihtyminen on aina kokonaisvaltainen elämys sekä keholle että mielelle. Kokeile luonnosta nauttimista kaikilla aisteillasi. Kun keskittyneesti havainnoit aistiesi kautta ympäröivää luontoa, se lisää myös läsnäoloasi. Läsnäolo vahvistaa hetkien merkityksellisyyttä. Lähde uteliaasti tutkimaan mikä kaikki ilahduttaa silmilläsi tai minkälaisia makuelämyksiä on tänään tarjolla. Joskus voi olla parasta astella paljain jaloin, toisinaan vain istua hiljaa ja kuunnella. Tärkeää on löytää luonnosta se oma hyvän olon lähde ja antaa itselle aikaa viipyä siellä.\nSamalla kun vietät aikaa luonnossa sinulle mieluisalla tavalla, tarkastele itseäsi. Miltä näytät, kun voit rauhassa nauttia olostasi? Minkälaisia tunteita tunnet? Miten ulkopuolinen kuvailisi olemustasi? Minkälainen on se valo, jota sinä heijastat tänä keväänä ympärillesi?", "timestamp": "2020-05-25T01:27:00Z", "url": "https://www.terve.fi/artikkelit/69457-loyda-hyva-olo-luonnosta"}