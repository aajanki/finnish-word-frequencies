{"text": "Päihteettömyys liikenteessä on lähimmäisenrakkautta – Päivi Räsänen\nPäihteettömyys liikenteessä on lähimmäisenrakkautta\nKirjoitettu 27.6.2013 kirjoittajana mikko\nKeskikesän hieno valon juhla, juhannus valitettavasti merkitsee synkkää hetkeä monessa perheessä. Tänäkin juhannuksena liikenteessä menehtyi seitsemän ihmistä, joista viisi oli nuoria miehiä. Tieliikenneturvallisuus on viime vuosina parantunut, mutta edelleen viime vuonna poliisin tietoon tuli 145 000 liikennerikosta, joista rattijuopumusten määrä oli noin 19 000. Rattijuopumuksessa on kyse vakavasta asiasta: viimeisen viiden vuoden aikana rattijuopumustapauksissa on kuollut keskimäärin 79 ja loukkaantunut 900 henkilöä vuosittain. Poliisin käyttämä työmäärä rattijuopumusvalvontaan on lisääntynyt. Viime vuonna tapahtui ilahduttava käänne parempaan, silti jokainen 43 uhrista oli liikaa.\nLiikenteessä kuolleista rattijuopoista noin kolmannes on alle 25-vuotiaita – suurin osa nuoria miehiä. Kova vauhti, tieltä suistuminen, turvavöiden käyttämättömyys ja alkoholin käyttö ovat surullisen usein nuorten kuolonkolareiden taustalla. Kysymys ei ole tiedon puutteesta vaan ajattelemattomuudesta ja vaaraa väheksyvistä asenteista, jotka tiivistyvät ryhmässä. Tavoitteena on, että kunnat yhdessä poliisitoimen kanssa toteuttavat jatkossa yhä laajemmin Tie selväksi –toimintamallia, jossa nuori ohjataan päihdekeskusteluun nopeasti kiinnijäämisen jälkeen. Ruotsissa vastaava toimintamalli on vähentänyt nuorten rattijuoppojen määrää.\nTurvallisuuskyselyjen mukaan pelko joutua rattijuopon yliajamaksi on yksi ihmisten yleisimmistä peloista. Tekoja ja hyviä esikuvia raittiiden, turvallisten ja vastuullisten elämän valintojen puolesta tarvitaan, jotta pääsemme tavoitteeseen saada Suomesta Euroopan turvallisin maa. Päihteettömyys liikenteessä on lähimmäisenrakkautta ja ainutkertaisen ihmisarvon kunnioitusta.\nJulkaistu kolumnina Kd-lehdessä 27.6.2013.", "timestamp": "2020-01-24T16:42:32Z", "url": "https://www.paivirasanen.fi/2013/06/paihteettomyys-liikenteessa-on-lahimmaisenrakkautta/"}