{"text": "Opettajien palkankorotusta saa odottaa - Lukijoilta - Turun Sanomat\nOpettajien palkankorotusta saa odottaa\nLukijoilta | Turun Sanomat | 18.6.2017 2:00 | 2\nPikkulapsena kotikylän raitteja pyöräillessäni havahduin lyhtypylvääseen liimatusta viestistä, joka julisti: ”Jeesus tulee! Oletko valmis?”. Noista hetkistä on jo vierähtänyt tovi, mutta edelleenkään en ole Häneen pyörämatkoillani törmännyt.\nLiekö tällä ollut vaikutusta, koska uskoni kirjoitetun sanan totuuteen ei ole nykyisin niitä vahvimpia. Eri tahot yrittävät kovasti todistaa, että kun joku asia on kirjoitettu, vaikkapa sanomalehteen, niin sen täytyy olla totta.\nTällainen asia on esimerkiksi kasvatus- ja koulutusalan tehokas edunvalvonta, josta kalikan kalahdettua kirjoitti vastineen ammattijärjestön neuvottelujohtaja (TS 6.6.). Hän vastasi nimimerkille ”Väsynyt, hyväpalkkainen miesopettaja” (TS 2.6.) sen suuntaisesti, että nollalinjaa huonompi neuvottelutulos on parempi kuin jokin keskiajalla riehunut sairaus.\nNäin varmasti onkin, mutta samoissa kielikuvissa pysyen uskallan väittää, että opettajien kuoppakorotusten toteutuminen on edelleen yhtä todennäköistä kuin mustan surman ilmestyminen uudestaan.\nPerustan väitteeni sille, että paljon isompi vääryys on ollut vuosikausia korjaamatta: lastentarhanopettajien palkkaus. Ammattiryhmän tilanne on lyhyesti se, että kiitos kun maksatte jäsenmaksut ja teette hienoa työtä, mutta rahallisesti emme teitä arvosta.\nArvostuksen puutteesta kertoo myös erään työmarkkinajohtajan ajatus keskiarvopalkan laskemisesta siten, että aineistossa luokanopettajat ja lastentarhanopettajat oli sijoitettu samaan koriin. Palkankorotuksesta haaveilevat tietysti huokaisivat, että onneksi ei sentään lääkäreitä otettu tuohon mukaan.\nLääkärit puolestaan puhalsivat äskeisen luettuaan komeat lukemat spirometreihinsä, koska he älysivät vuosituhannen vaihteessa käyttää sitä ainoaa konstia, jolla asioihin saa vauhtia. Vauhdin hurmasta voivat todistaa myös paperityöläiset, joiden leivässä on nykyisin kerroksia kuin Burj Khalifassa.\nMutta ei – Suomi pysähtyisi, jos näidenkään työtätekevien lapset eivät pääsisi tarhaan tai kouluun. Kukaan ei kylläkään kuolisi eikä tarvitsisi pyyhkimien loputtua käydä pesulla järvessä, mutta silti ei.\nTälle käy kuten lapsuuteni pylväsviestille. Siihenkin joku kyllästyneenä lisäsi: ”Nähty jo… Tampereella.”\nAnsaitulla lomalla, vaikka et sitä uskoisikaan\nopettajien palkat ovat liian korkeat heidän ammattitaitoonsa nähden nykyään.\n\"minä\" kirjoitti 18.6.2017 10:08 Tee ilmoitus\nVast: opet\nNo, mutta! Sehän on takarivin Stöge, jonka äiti tänne kirjoittaa. Olisi Stögenkin kannattanut koulussa kuunnella eikä unnuttaa, niin voisi itse hoitaa opettajien työt nykyään.\n\"Tunnistin\" kirjoitti 18.6.2017 12:47 Tee ilmoitus", "timestamp": "2018-06-23T09:59:44Z", "url": "http://www.ts.fi/mielipiteet/lukijoilta/3551037/Opettajien+palkankorotusta+saa+odottaa"}