{"text": "Eksyykö kävijä Triplaan? Arkkitehti ilahtui ja pettyi uudesta kauppakeskuksesta - Kaupunki | HS.fi\nAukiot sekä kerrosten väliset ja rakennuksesta ulospäin suuntautuvat näkymät auttavat arkkitehti Aleksi Rastaan mukaan hahmottamaan rakennuksessa suunnistamista. (KUVA: Aku Isotalo / HS)\nJulkaistu: 19.10. 2:00 , Päivitetty: 19.10. 10:06\nTorstaina Pasilassa alkoi uusi aikakausi, kun väliaikaisen aseman sijaan käyttöön otettiin uusi asema ja sen kylkeen avattiin Suomen suurin kauppakeskus.\nHS kävi kiertämässä Triplaa avajaispäivänä rakennetun ympäristön palvelumuotoiluun erikoistuneen arkkitehdin Aleksi Rastaanhttps://www.hs.fi/haku/?query=aleksi+rastaan kanssa, joka kertoi millaisia ajatuksia kauppakeskus ja asema hänessä herättävät.\nHelsinkiläisessä MUUAN-nimisessä suunnittelutoimistossa työskentelevä Rastas on ollut mukana suunnittelemassa useita kauppakeskushankkeita Suomessa, mutta ei Triplaa, johon hän astui sisään torstaina ensimmäistä kertaa.\nAvajaispäivänä paikalla oli paljon ihmisiä, joista aika monen Rastas epäili olevan ”päämäärätiedottomia seikkailijoita”. Siis kauppakeskusta ja asemaa vain mielenkiinnosta katsomaan saapuneita ihmisiä.\n”Mutta onko syytä, miksi joku lähtisi juuri tänne kauppakeskukseen uudestaan kaikista muista vaihtoehdoista?” pohtii Rastas.\nSitä lähdemme selvittämään.\nPasilan uusi rautatieasema on liikennemäärissä Suomen toiseksi suurin. Asemahallin odotustilat ovat auki läpi vuorokauden. (KUVA: Aku Isotalo / HS)\nAsemahallin ovella, uuden joukkoliikenneterminaalin ympärillä toimii katoksina useampi valkoinen sienipilari, jotka ovat Rastaan mielestä persoonallinen lisä muuten harmaaseen laatikkomaiseen ulkoilmeeseen.\nAsemahallin puolelle, kauppakeskuksen neljänteen kerrokseen astuessamme Rastas kehuu myös, kuinka reitti junalta uudelle joukkoliikenneterminaalille toimii näppärästi määrätietoiselle pendelöijälle, jollaiseksi hän luonnehtii myös itseään.\nSuuret ikkunat auttavat kävijöitä hahmottamaan, missä päin kauppakeskusta he ovat. Rastas toivoo, että Triplan alueen rakentumisen edetessä ympäristö otetaan suunnitteluun paremmin mukaan. (KUVA: Aku Isotalo / HS)\nYksi asia nousee kierroksella esiin voimakkaammin kuin mikään muu: eksymistä ei tapahtunut.\nIhmisiä ei ole siis tieten tahtoen aliarvioitu, sanoo Rastas. Aliarviointi voi olla esimerkiksi kävijöiden tahallista eksyttämistä, jotta paikan päällä käytettäisiin enemmän aikaa. Se aiheuttaa helposti ihmisissä turhautumista.\nTässä suhteessa Triplassa ollaan siis onnistuttu paremmin kuin Helsingin Kalasataman kauppakeskus Redissä, joka on kuuluisa sokkelomaisuudestaanhttps://www.hs.fi/kaupunki/art-2000005880002.html.\n”Luulen silti, että jos tänne haluaa eksyä, niin se on mahdollista. Mutta silloin kyseessä on ehkä enemmän omaehtoisesta seikkailusta.”\nArkkitehti Aleksi Rastas muistuttaa, etteivät ihmiset elä muutenkaan putkessa, joten myös kauppakeskuksissa on tärkeää nähdä mitä ylä- ja alapuolella on. (KUVA: Aku Isotalo / HS)\nKokonaisuutta pohtiessaan Rastas vertaa kauppakeskusta useaan kertaan laatikkoon.\n”Kokonaisuutenahan tämä kompleksi on valtava maan alle painettu laatikko, jota on esimerkiksi aukioilla, korkeilla tiloilla sekä aukoilla pilkottu pienempiin, inhimillisempiin, mittakaavallisesti ehkä miellyttävämpiin, kaupunkirakennetta imitoiviin osiin.”\nAukiot sekä kerrosten väliset ja rakennuksesta ulospäin suuntautuvat näkymät ovatkin Rastaan mielestä tärkeitä asioita kauppakeskuksia suunnitellessa: Ihmiset eivät elä muutenkaan putkessa, joten on tärkeää nähdä mitä ylä- ja alapuolella on. Ne auttavat myös hahmottamaan rakennuksessa suunnistamista.\n”Eteen ei tullut myöskään pussinperiä tai loukkoja eli tilanteita, että nyt kun olemme täällä paikassa X, täytyy palata samaa reittiä alkuun, jotta pääsee jatkamaan”, Rastas sanoo.\nLue lisää: Kaikki Triplasta – HS:n erikoisartikkeli näyttää, miten uudessa Pasilassa liikutaanhttps://dynamic.hs.fi/2019/tripla/?_ga=2.214912983.1346789662.1571369251-546273052.1561692604\nPoikkeus on P4-kerroksessa sijaitseva ”Down Under” -kerros, jossa voi lämmitetyssä tilassa muun muassa surffata tai pelata rantalentopalloa. Tilaan päästäkseen on otettava kakkoskerroksesta hissi P4:ään ja suunnistettava pysäköintihallin läpi.\nLämmitettyyn halliin astuessamme Rastas kuvailee tunnelmaa ”ikuisiksi polttareiksi”.\n”Heti tuli hiki otsalle ja tunne, että olisin ollut täällä jo kolme päivää”, Rastas sanoo.\n”Down Under” -kerrokseen päästäkseen on otettava hissi P4:ään ja suunnistettava pysäköintihallin läpi. (KUVA: Aku Isotalo / HS)\nMaanalaiseen tilaan siirtyminen ei ole niin kätevää kuin muu liikkuminen kauppakeskuksessa, mutta se on Rastaan mukaan täysin ymmärrettävää. Kauppakeskuksen alimpaan kerrokseen on nimittäin louhittu valmiiksi metrotunneli https://www.hs.fi/kaupunki/art-2000006087094.htmlvarmuuden vuoksi odottamaan tulevaisuuden liikenneratkaisuja.\nNyt muusta kauppakeskuksesta erillinen tila on otettu kuitenkin jo hyötykäyttöön.\n”Pidän sitä suurena plussana. Olisihan se älytöntä louhia isolla rahalla joku tuubi ja sitten antaa sen tyhjänä odottaa päätöstä, rakennetaanko metro joskus vai ei.”\nKerrosten nimeäminen numeroiden lisäksi englanninkielisillä nimillä ei Rastaan mielestä sen sijaan aina toiminut.\n”Esimerkiksi kun ihminen tulee ykköskerrokseen, joka on nimetty Food Marketiksi, mutta ensimmäisenä hän näkee Clas Ohlsonin, se on hämmentävää eikä vastaa nimeä kohtaan asetettuja odotuksia.”\nKauppakeskuksen englanninkieliset nimet eivät Rastaan mukaan aina toimineet. Esimerkiksi ensimmäiseen kerrokseen eli Food Marketiin saapuessa ensimmäisenä silmiin osuu pääasiassa teknisiä laitteita ja kodintarvikkeita myyvä Clas Ohlson. (KUVA: Aku Isotalo / HS)\nRastas muistuttaa, että Tripla on edelleen keskeneräinen projekti.\n”Kiinnostavaa on sitten, kun muut maanpäälliset osat ovat valmiina: Pääsemmekö silloin jotenkin pois täältä betonista? Tuleeko ympärille vihreyttä ja elämää?”\nParempi suhde ympäristöön olisi Rastaan mielestä toivottavaa. Hän uskoo sen olevan haasteellista esimerkiksi siksi, että kauppakeskus sijoittuu ”kaupunkirakenteelliseen arpeen, avohaavan päälle”, viitaten alta kulkeviin junan raiteisiin.\n”Sillä on kuitenkin väliä, tarjotaanko ihmisille Helsinkiä vai introverttia laatikkoa, joka on erillään muusta kaupungista. Siinä on nimenomaan kantakaupungin ja kauppakeskuksen ero.”\nTriplassa on yhteensä yli 60 ravintolaa. (KUVA: Aku Isotalo / HS)\nMutta miten Tripla eroaa muista kauppakeskuksista pääkaupunkiseudulla?\n”Onhan tämä iso. Mutta loppupeleissä, onko sillä enää väliä onko liikkeitä 250 vai 450?”\nRastaan mukaan melkein aina kauppakeskukset profiloituvat profiloimattomuudellaan. Suurin piirtein samat liikkeet ja ravintolat löytyvät niistä kaikista. Rastas lainaa entistä helsinkiläistä rapkolmikkoa Ruger Haueria: ”Jokaiselle jotain on ei mitään kellekään”.\nArkkitehti heittää ilmoille kysymyksen: mitä jos tulevaisuudessa profilointi tapahtuisi jollain toisella tulokulmalla, esimerkiksi vastuullisuudella?\n”Riittäisikö pääkaupunkiseudun punaviherkupla siihen, että voisimme olla ensimmäisiä, jotka tekevät ostoskeskuksen, jonne menemällä pelastetaan maailma?”\nTällaisessa ostoskeskuksessa kuluttajia autettaisiin tekemällä viisaita päätöksiä heidän puolestaan.\n”Kuluttaja voisi olla varma, ettei yksikään myytävä vaate ole bangladeshilaisen lapsen ompelema, käytetyt energianlähteet ovat uusiutuvia, rakennus itsessään on hiilinielu, elintarvikejätettä ei syntyisi, vaan se kierrettäisiin ravintoloiden kautta eteenpäin. Voisiko jokaisesta eurosta lahjoittaa osan saimaannorpille?”", "timestamp": "2019-11-22T19:59:52Z", "url": "https://www.hs.fi/kaupunki/art-2000006278253.html"}