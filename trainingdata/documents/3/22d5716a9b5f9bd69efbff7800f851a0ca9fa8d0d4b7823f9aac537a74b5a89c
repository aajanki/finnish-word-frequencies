{"text": "Pasilan veturitallien vanha saunatila on turvallisuussyistä pois käytöstä - Senaatti haluaa kehittää toimintaa vastuullisesti ja turvallisesti - Senaatti-kiinteistöt\nPasilan veturitallien vanha saunatila on turvallisuussyistä pois käytöstä – Senaatti haluaa kehittää toimintaa vastuullisesti ja turvallisesti\nTiedote | 19.07.2019\nValtion kiinteistöomaisuudesta vastaava Senaatti-kiinteistöt on pyytänyt Dodo ry:tä keskeyttämään Helsingin Pasilan veturitalleilla käynnissä olevat muutostyöt, joilla ei ole rakennuslupaa ja joista ei ole sovittu Senaatin kanssa. Julkisuudessa remonttisuunnitelmistaan kertoneella Dodo ry:llä ei ole vuokrasopimusta tai käyttöoikeutta kyseiseen saunatilaan.\nTurvallisuussyistä veturitallien saunatilat eivät ole käytössä eikä niitä ole vuokrattu. Saunatiloissa ei ole käytännössä lainkaan vedeneristystä ja sähkö- ja paloturvallisuuden takaamiseksi sauna on ollut poistettuna käytöstä jo vuosia. 1800-luvun lopulta vaiheittain rakennetut veturitallirakennukset on suojeltu rautatiesopimuksella ja ympäristöministeriön päätöksellä.\n– Suhtaudumme erittäin positiivisesti yhteistyössä tapahtuvaan toiminnan kehittämiseen. Toiminnan on kuitenkin oltava vastuullista kaikista näkökulmista. Emme voi hyväksyä luvatonta tilojen käyttöä ja vanhaan arvokkaaseen rakennukseen kajoamista. Toiminnan tulee olla myös ehdottoman turvallista kaikille käyttäjille, sanoo Senaatti-kiinteistöjen kiinteistöpäällikkö Jaana Kulju.\nSenaatin tavoitteena on taata toimivat ja turvalliset tilat kaikille vuokralaisille. Veturitalleilla olevat työtilat ovat olleet erittäin suosittuja: niitä kysytään vilkkaasti ja vuokralaisten vaihtuvuus on ollut pientä. Senaatin vuokralaisina veturitalleilla on useita pienehköjä yrityksiä, yrittäjiä ja muun muassa käsityöläisiä.\nPasilan veturitallit sijaitsevat Helsingissä Pasilan rautatieaseman eteläpuolella. Veturitalleja on rakennettu monessa vaiheessa vuodesta 1899 lähtien. Pasilan veturitallit ovat Suomen suurin ja arkkitehtonisesti arvokkain veturitallikokonaisuus. Veturitallien omistus on jakautunut Senaatti-kiinteistöille ja Väylävirastolle. Veturitallien kehittäminen tulevaisuudessa liittyy vahvasti koko Keski-Pasilan alueen kehittymiseen.\nSenaatin viestintä, markkinointi- ja viestintäjohtaja Sanna Jääskeläinen, p. 040 830 8104, sanna.jaaskelainen@senaatti.fi\nHämeenlinnan ainutlaatuisen naisvankilan peruskivi muurattiin 7.8.\nImmolan kasarmialueen kehittämishanke käynnistyy\nSuomalais-venäläiselle koululle uudisrakennus Pohjois-Helsinkiin\nJyväskylän poliisivankila ja valvomotilat uudistetaan perusteellisesti\nTHL:lle uudet oikeuslääketieteen tilat Tilkanmäelle", "timestamp": "2019-08-17T18:26:25Z", "url": "https://www.senaatti.fi/2019/07/19/pasilan-veturitallien-vanha-saunatila-on-turvallisuussyista-pois-kaytosta-senaatti-haluaa-kehittaa-toimintaa-vastuullisesti-ja-turvallisesti/"}