{"text": "Näin Nokian pääjohtaja kommentoi Elopin miljoonapottia | Talous | Iltalehti.fi\nNäin Nokian pääjohtaja kommentoi Elopin miljoonapottia\nPerjantai 20.9.2013 klo 19.31 (päivitetty klo 21.13)\nNokian väliaikaisen pääjohtajan Risto Siilasmaan mukaan Elopin sopimus on oleellisista osin saman sisältöinen kuin edellisilläkin Nokian toimitusjohtajilla.\nSiilasmaa ja Elop esiintyivät rinta rinnan tiedotustilaisuudessa, jossa Nokia kertoi matkapuhelinliiketoiminnan myymisestä. (EERO LIESIMAA)\nHe päättivät Elopin sopimuksesta vuonna 2010\n- Jorma Ollila, hallituksen pj\n- Marjorie Scardino, hallituksen varapj ja nimitysvaliokunnan pj\n- Risto Siilasmaa, tietoturvayhtiö F-securen perustaja, nimitysvaliokunnan jäsen\n- Per Karlsson, yritysneuvonantaja, nimitysvaliokunnan jäsen\n- Lalita D. Gupte, Intiassa pitkään rahoitusalalla toiminut ammattilainen\n- Bengt Holmström, Massachusetts Institute of Technologyn taloustieteen professori\n- Henning Kagermann, softajätti SAP:n ex-johtaja ja hallitusammattilainen\n- Isabel Marey-Semper, kosmetiikkayhtiö L´Orealin tutkimusjohtaja\n- Keijo Suila, vuorineuvos, Finnairin ex-pääjohtaja\nHallitukseen kuulunut toimitusjohtaja Olli-Pekka Kallasvuo jätti tehtävänsä syksyllä 2010 ennen Elopin nimitystä.\nKL: Elopille luvassa Nokia-kaupoista 18,8 miljoonaa\nHS: Nokia antoi väärää tietoa Elopin sopimuksesta - Siilasmaa: \"Työtapaturma\"\nKatainen Ylen Ykkösaamussa: Elopin palkkio kuulostaa hurjalta\nMiksi Microsoft halusi maksaa Stephen Elopille huikeat yli 13 miljoonaa euroa Nokia-kaupan yhteydessä? Tyrmistys Elopin jättipalkkiosta vaihtui perjantaina kysymyksiin niiden taustoista.\nNokian väliaikainen pääjohtaja Risto Siilasmaa otti illalla kantaa entisen Nokian toimitusjohtajan Stephen Elopin noin 19 miljoonan palkkiosta syntyneeseen poruun.\n- Ymmärrän, että asia on herättänyt paljon keskustelua, Siilasmaa viestitti Iltalehdelle sähköpostitse.\nSiilasmaan mukaan palkkiosumma määrittyy suoraan Elopin Nokia-sopimuksen ehdoista. Palkkiosummasta ei siis ole erikseen päätetty Microsoft-kaupan yhteydessä.\n- Stephen Elopille Devices & Services -liiketoiminnan siirtymisen yhteydessä maksettava korvaus on seurausta yksinomaan hänen toimitusjohtajasopimuksensa ehdoista, jotka hallitus hyväksyi vuonna 2010.\nSiilasmaa ei itse ollut vuonna 2010 Nokian hallituksen johdossa, vaan neuvottelupöydän tärkeimmällä paikalla istui Jorma Ollila. Siilasmaan mukaan Elopin jättipalkkioon johtava sopimus ei poikkea aikaisempien toimitusjohtien pahveista.\n- Sopimus on oleellisilta osin saman sisältöinen kuin edellisilläkin Nokian toimitusjohtajilla.\nElop nettoaa Nokian matkapuhelintoimintojen myymisestä Microsoftille 18,8 miljoonaa euroa. Varsin erikoiseksi Elopin palkkion tekee se, että tuleva työnantaja Microsoft maksaa summasta 70 prosenttia. Tätä Siilasmaa kommentoi varsin lyhyesti.\n- Olemme tyytyväisiä siitä, että Microsoft on sopinut maksavansa 70 prosenttia tästä sopimusvelvoitteesta, Siihen, minkä vuoksi Microsoft maksaa poikkeuksellisesti suurimman osan Elopin palkkiosta, Siilasmaa ei ottanut kantaa. Perjantain Iltalehdessä Osakesäästäjien Keskusliiton toimitusjohtaja Antti Lahtinen luonnehti järjestelyä erikoiseksi.\nElopin mukaantulo ehtona?\nMicrosoft näyttää halunneen tosissaan, että Nokian ex-toimitusjohtaja sisältyy kauppoihin, sillä se on maksamassa valtaosan Elopin yhteensä vajaan 19 miljoonan euron palkkioista.\nProfessori Jarmo Leppiniemi pitää tällaista tulkintaa hyvin mahdollisena.\n- Ottaja tavanomaisesti korvaa siirtyjälle kertyneet bonukset ja optiot. Suomalaiset eivät ehkä nähneet Elopin hyviä puolia, mutta varmaan Microsoft näki, Leppiniemi sanoo.\nNimettömänä pysyttelevä asiantuntija arvioi STT:lle, että Elopin mukaantulo saattoi olla jopa kaupan ehto. Ainakin se vaikutti hintaan.\n- Microsoft maksoi Nokian tappiollisesta matkapuhelinbisneksestä hinnan, joka suuruudellaan yllätti markkinat. Vaatii paljon työtä, että se saa hintansa takaisin. Elop tuntee Nokian hankalan bisneksen ehkä parhaiten, sanoo asiantuntija.\nPalkkion voisi häivyttää kauppahintaan\nElopin palkkioasia tuli ilmi Nokian yhtiökokouksen taustamateriaalista torstaina. Nokia maksaa palkkiosta 30 prosenttia ja Microsoft 70 prosenttia, jos ja kun kauppa toteutuu.\nSiilasmaan mukaan Nokiassa ollaan tyytyväisiä Microsoftin osuuteen summasta.\nMicrosoft on maksamassa Nokian kännykkäliiketoiminnasta noin 5,5 miljardia euroa, ja summaa on pidetty markkinoilla varsin hyvänä Nokian kannalta.\nParikymmentä miljoonaa on kaupassa sivuseikka ja viulujen maksaja sovittavissa. Leppiniemen mukaan tällaiset palkkiot voidaan ottaa huomioon kauppahinnassa.\nMicrosoft ei ole vastannut STT:n kysymykseen, oliko Elop heille kaupassa kynnyskysymys vai vaikuttiko johtajan siirtyminen muutoin kaupan ehtoihin.\nKiperät kysymykset vasta tulossa\nNokian johdolle aiheesta on luvassa kiperiä kysymyksiä ylimääräisessä yhtiökokouksessa, joka pidetään 19. marraskuuta Espoossa. Kokouksessa on määrä hyväksyä kauppa.\nSiilasmaa vetosi kutsussa yhtiön osakkaisiin, että he käyttäisivät äänivaltaansa. Kauppa on hallituksen mielestä Nokian ja osakkeenomistajien edun mukainen.\n- Äänenne on erittäin tärkeä riippumatta siitä, kuinka monta Nokian osaketta tai osaketalletustodistusta teillä on, Siilasmaa kirjoitti.\nPitkän linjan sijoittaja Erkki Sinkko arveli, että kokouksessa puhutaan paljon ja osittain asian vierestä. Vastoin yleistä kuohuntaa, Sinkko kiittää Elopin palkitsemista.\n- Minä puolustan tätä palkkiota. Se on korkea, mutta Elop on tehnyt hyvää työtä. Pörssikurssien raju nousu osoittaa, että hän on onnistunut. Hyvästä työstä pitää palkita, Sinkko sanoo.\nSuomalaisten osakkaiden mielipaha ei tulosta heilauta, sillä lopputuloksen määräävät Nokian suuret osakkeenomistajat. Sinkko odottaa, että yhtiökokous hyväksyy kaupan.\n- Kyllä tämä hallituksen esitys menee läpi, koska sanktiot ovat niin suuret.\nJos kauppa ei toteudu, Nokia joutuu maksamaan Microsoftille vajaan 38 miljoonan euron vahingonkorvauksen. Lisää vahingonkorvauksia kertyy, jos Nokia vuoden sisällä myy puhelinliiketoimintansa tai osan siitä jollekin muulle toimijalle. Silloin korvaussumma nousee jo 114 miljoonaan euroon. Samalla Nokialta jää saamatta Microsoftin lupaamat korvaukset Nokian patenttien käytöstä.okian markkina-arvo on Elopin aikana laskenut rajusti.\n4. HS:n päätoimittaja Kaius Niemi: Salattuja tietoja käytettiin laillisesti - rikostutkinta koskee sittenkin myös toimittajaa 16.12.2017 07:56\n1. Missi Essi Pöysti julkaisi ensimmäisen kuvan vauvastaan: ”Täydellinen pikkuveli” 16.12.2017 09:18", "timestamp": "2017-12-17T07:16:05Z", "url": "http://www.iltalehti.fi/talous/2013092017515105_ta.shtml"}