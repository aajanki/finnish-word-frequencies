{"text": "Ja kaikkea muuta: Steampunk Chronicles : The Strange Case of Finley Jayne\nSteampunk -tyyli käsittääkseni kuvaa yleensä 1800-luvun lopun viktoriaanista Englantia, jossa erilaiset automaatit ja muut tekniset ihmeet ovat eri tasolla kuin olemme historiankirjoista tottuneet lukemaan. Tekniikan ihmeet sitten vaikuttavat sekä yksilöiden että yhteiskunnan toimintaan.\nThe Parasol Protectorate -sarja selitti teknologisen kehittyneisyyden johtuvan ihmissusien ja vampyyrien osallistumisesta yhteiskunnan elämään. Heillä kun on oletettavasti ikuisuus aikaa tehdä tutkimuksia ja viedä niitä eteenpäin. Kady Crossin The Steampunk Chronicles ei varsinaisesti selittele automaattien eli jonkunlaisten robottimaisten koneiden ja muiden tekniikan ihmeiden olemassaoloa, vaan ensimmäinen osa keskittyy lähinnä päähenkilön luonteen ja muiden piirteiden kuvaamiseen. Täysin ilman yliluonnollista ulottuvuutta ei tässäkään selvitä, sillä Finley on väkivahva nuori tyttö, joka kokee sisällään asuvan \"toisen\" ottavan välillä ohjat käsiinsä, yleensä sillä seurauksella, että Finley joutuu vaikeuksiin motattuaan mielestään epäoikeudenmukaisesti käyttäytyvää henkilöä.\nTässä esittelyjaksossa Finley päätyy juuri kihlautuneen nuoren tytön seuraksi. Tehtäviin kuuluu osallistuminen erilaisiin sosiaalisiin tilaisuuksiin.Vähitellen Finley huomaa, että odotuksena on myös tytön pelastaminen, mutta miltä ? Ajan kuluessa sulhaskandidaatista paljastuu, mitä omituisempia asioita ja Finley päättää pyytää jatkossa muuta kuin Frankensteinin iltalukemisekseen.\nLähettänyt Minna Vuo-Cho klo 15:26\nTunnisteet: Cross, fantasia, kirjat, romaanit, Steampunk", "timestamp": "2018-06-23T16:13:35Z", "url": "https://jakaikkeamuuta.blogspot.com/2012/12/steampunk-chronicles-strange-case-of.html"}