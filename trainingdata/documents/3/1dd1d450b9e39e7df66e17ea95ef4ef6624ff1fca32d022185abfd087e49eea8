{"text": "Pedro de la Rosa löytää valtavan puutteen Kimi Räikkösestä\n21.03.2020 klo 8:02\nPedro de la Rosa jakaa formulamaailman mielipiteen: kun kaikki on kunnossa, on Kimi Räikkönen nopeampi kuin kukaan muu.\nPedro de la Rosa näki läheltä Kimi Räikkösen lahjakkuuden McLaren-aikoina. AOP\nKimi Räikkösen entinen tallikaveri Pedro de la Rosa kuvailee suomalaisen olevan kaiken ollessa kunnossa yksi formulamaailman nopeimmista kuljettajista. Suomalaisen ongelmana kokenut espanjalainen näkee kuitenkin hänen rajoittuneisuutensa ajotyylin suhteen.\nDe la Rosa vieraili F1-sarjan Beyond the Grid -podcastissa. Ohjelmassa haastattelija Tom Clarkson juttelee formulamaailman henkilöiden kanssa näiden urista, jaksojen tarjotessa lähes poikkeuksetta mielenkiintoisia paljastuksia kulissien takaisista tapahtumista.\nRäikkösen tarkkailija\n1999–2012 F1-sarjassa 105 GP-starttia Arrowsin, Jaguarin, McLarenin, Sauberin ja HRT:n riveissä ajanut de la Rosa loi maineen luotettavana testikuljettajana. Kun kilpakuskin paikka lipesi otteista kauden 2002 jälkeen, tarttui mies McLarenin tarjoukseen autonkehittäjän roolista.\nMcLarenilla mies viihtyi vuodet 2003–2009. Ajanjakson ensimmäiset vuodet hän jakoi Räikkösen kanssa. Näin ollen de la Rosa pääsi seuraamaan läheltä nuoren Jäämiehen ajotaitoja ja kehittymistä huippukuljettajaksi.\nMonet pitävät Räikkösen pitkän ja komean uran huippuvuosien sijoittuneen juuri McLaren-ajanjaksolle. 2003 ja 2005 suomalainen sijoittui MM-sarjassa toiseksi, mutta titteleiden voidaan laskea karanneen auton ja moottorin epäluotettavuuteen. Asiantuntijoiden mielestä Räikköstä pidettiin tuolloin sarjan nopeimpana kuljettajana.\nDe la Rosa ajoi Räikkösen rinnalla yhden kilpailun 2005 sekä loppukauden 2006, kun Juan Pablo Montoyalle näytettiin ovea heikosti sujuneiden ajosuoritusten myötä. Kun Räikkönen jatkoi kaudeksi 2007 Ferrarille, liityivät tiimiin Fernando Alonso ja tulokaskuski Lewis Hamilton.\nDe la Rosa nostaa kaksikon kaikista tallikavereistaan korkeimmalle. Saavutukset puhuvat puolestaan. Hamilton on tätä nykyä kuusinkertainen maailmanmestari, Alonson uran jäätyä lopulta huonojen tallipäätösten jälkeen kahteen titteliin.\n– Lewis ja Fernando ovat täysin eri tasolla muihin kuljettajiin nähden. He ovat erityislaatuisia tapauksia, joiden kaltaisia ei nähdä läheskään joka vuosi. Kunnioitan kaikkia F1-kuljettajia, mutta tiedän mihin Lewis, Fernando ja Kimi pystyvät, sillä olen jakanut saman auton heidän kanssaan.\nClarksonia kiinnosti podcastissa, miksi Räikkönen oli 2005 ja 2006 niin valtavan nopea.\nKimi Räikkönen sai McLarenit sopimaan ajotyyliinsä. AOP\nDe la Rosan mukaan vastaus löytyy ajotyylistä.\n– Kimi on supernopea, totta kai, hän on hemmetti soikoon maailmanmestari. Mutta hän tarvitsee tietynlaisen auton pärjätäkseen. Auton keulan pitää olla ”terävä”. Hän ei osaa sopeutua muunlaiseen autoon, ja se on hänen suurin eronsa Lewikseen ja Fernandoon, de la Rosa kuvailee.\nTällä espanjalainen tarkoittaa Räikkösen halua saada auton etupää tottelemaan hänen ohjaustaan juuri kuljettajan haluamalla tavalla. Räikkönen haluaa autonsa yliohjaavan enemmän, mikä tarkoittaa auton pyrkivän kääntymään mutkaan jopa liiankin hanakasti.\nJos taas auto ”puskee” eli aliohjaa, on Räikkönen vaikeuksissa.\nDe la Rosan mielestä Räikkönen oli parhaimmillaan McLaren-vuosinaan, koska tuolloin auto ja renkaat istuivat hänen vaatimuksiinsa.\n– Kimi käytti tuolloin Michelinin renkaita, jotka sopivalta varsinkin eturenkaiden rakenteeltaan hänelle erinomaisesti. Montoya oli ongelmissa niiden kanssa, kuten minäkin. Me emme saaneet niitä toimimaan kuten hän.\nDe la Rosan Räikkönen-teoriaa tukee Ferrari-siirron myötä nähdyt tapahtumat. Aiemmin sarjan nopein kuljettaja olikin vaikeuksissa tallikaveriaan vastaan.\n– Kun Kimi vaihtoi tallia, vaihtuivat myös hänen renkaansa Bridgestoneen. Yht’äkkiä Felipe Massa olikin hänen edellään aika-ajoissa.\nTilastojen valossa tämä pitää paikkansa. Räikkösen maailmanmestaruuskaudella 2007 Massa voitti aika-ajovertailun suomalaista vastaan.\nF1-sarjalla on puutetta tulokaskuljettajista – mikä neuvoksi?\nNäkökulma: Koronavirus voi pyyhkäistä F1-osallistujalistan pelottavalla tavalla tyhjäksi”Räikkösen kanssa ei voinut voittaa” – F1-sarjan väriläiskä tylyttää suomalaisen aikaa FerrarillaMcLarenille myönnettiin poikkeuslupa – saa päivittää ainoana tallina ensi kauden autoaanF1-kausi on täysin sekaisin – tallipäälliköltä erilainen näkökulma: ”Säästää todella paljon rahaa”", "timestamp": "2020-07-03T14:10:56Z", "url": "https://www.iltalehti.fi/formulat/a/c372622a-d556-4a72-8fd3-a0ddacfa21dc"}