{"text": "Vessamaksusta raivoa valtatien varrella – kahvilan kassalla pelätään hädän yllättämiä tankkaajia | Yle Uutiset | yle.fi\n20.7.2017 klo 08.20päivitetty 20.7.2017 klo 12.25\nTämäkö muka ei ole huoltoasema, ihmettelevät monet kahvila Jalonhelmen asiakkaat. Kimmo Hiltunen / Yle\nJaa artikkeli Facebookissa2876\nAutomaattiasemat yleistyvät Suomessa jatkuvasti. Yhä useampi huoltamo tai kahvila vuokraa piha-alueensa energiayhtiölle.\nSuomussalmella tilanne on kärjistynyt, kun moni asiakas luulee ST1:n kylmäaseman vieressä olevaa kahvila Jalonhelmeä huoltoasemaksi. Tilanteesta koituu jatkuvaa harmia sekä asiakkaille että yrittäjille.\nYrittäjät toivovat, että ST1 osallistuisi kahvilan vessakuluihin. Sopimusta ei ole kuitenkaan syntynyt.\nBensiinikauppiaitten liitossa toivotaan, että Suomessa kuluttajat olisivat valmiita maksamaan wc-palveluista, jos muita ostoksia ei tehdä.\nSuomussalmiAutomaattibensa-asemat ovat yleistyneet viime vuosikymmeninä rajusti. Enää tankkauksen yhteydessä ei aina pääsekään maksutta vessaan. Alalla toivotaankin asiakkailta asennemuutosta: kaikille ilmaiset wc-palvelut eivät ole itsestäänselvyys.\nEsimerkiksi Viitostien varrella Suomussalmella kahvila Jalonhelmen kassalla tunteet kuumenevat päivittäin, kun viereisen ST1:n kylmäaseman tankkaajat haluavat vessaan.\nVaikka kokonaisuus siltä näyttää, aivan bensiinitankkien vieressä oleva Jalonhelmen kahvila ei ole huoltoasema. Siksi niiltä, jotka käyvät vain tankilla, peritään euron vessamaksu. Tilanne on monelle epäselvä ja siitä aiheutuu jatkuvasti harmia niin asiakkaille kuin kahvilan henkilöstöllekin.\nTämä lappu saa osan tankkaajista suuttumaan Jalonhelmen kahvilassa. Kimmo Hiltunen / Yle\nKylmäaseman asiakas saattaa närkästyä siitä, ettei ison bensaostoksen jälkeen vessaan pääse ilmaiseksi. Yrittäjiä taas harmittaa, että välillä jonoksi asti kertyvät vessa-asiakkaat eivät välttämättä osta kahvilasta mitään ja valittavat vessasta.\n– Lomakaudella saattaa olla jono ulko-ovelle asti pelkästään vessassa käyjiä. Ruokapaikan imagoa ei nosta ollenkaan, kun syöjät eivät mahdu vessoihin, jotka ovat kävijämäärän vuoksi epäsiistejä, kertoo Jalonhelmen toinen omistaja Veikka Juntunen.\nOngelmaa seurattiin pitkään, kunnes yrittäjät päätyivät asentamaan oveen sähkölukon ja perimään ulkopuolisilta maksua. Juntusen mukaan osa vain vessaan haluavista asiakkaista käyttäytyy jopa aggressiivisesti, ja osa henkilökunnasta pelkää olla kassalla.\n– Välillä tulee aivan valtavaa raivoa. Näkee melkein päällepäin, kuka on tulossa vain vessaan. Ja aina on niitäkin, jotka käyvät ensin vessassa ja puikkelehtivat ulos kuin varjot.\nKahvila Jalonhelmi tarjoaa kävijöille kahvila- ja ravintolapalveluita sekä pitopalvelua. Pääasiallisena yrittäjänä toimii Tiina Juntunen. Samassa Tiina ja Veikka Juntusen omistamassa kiinteistössä toimii leipomo, joka tekee tuotteita ulosmyyntiin ja paikan omaan käyttöön. Juntusten mukaan suurin osa asiakkaista käy syömässä.\nST1: \"Vallankumouksellinen idea\"\nKahvila on vuokrannut piha-alueensa öljy-yhtiö ST1:lle. Veikka Juntunen toivoo, että energiayhtiön kanssa tehtäisiin sopimus wc-kulujen jakamisesta. Sopimusta ei kuitenkaan ole syntynyt.\nST1:n asiakkaat käyvät paitsi vessassa, myös kyselevät toisinaan kahvilasta myös paineilmaa tai vettä ikkunoiden pesuun. Juntusen mukaan asiassa on hyväkin puolia, sillä kahvila houkuttelee tankkaajia ja toisinpäin.\n– Minun ymmärtääkseni kylmäaseman asiakasmäärät kasvaisivat, jos asiakkaat tietäisivät että he voivat samalla käydä mukavasti hoitamassa tarpeet.\nYhä useampi suomalainen tankkaa autonsa kylmäasemilla, eli automatisoiduilla bensa-asemilla, joilla ei ole henkilökuntaa. Ismo Pekkarinen / AOP\nST1 vahvistaa, ettei sillä ole kahvilan kanssa sopimusta wc-kulujen korvauksesta. Verkostojohtaja Juha Vannisen mukaan sellaisia ei pääsääntöisesti tehdä. Hänen mielestään koko ajatus on hämmästyttävä.\n– Tämä on kyllä ihan vallankumouksellinen ajatus. Koko ajatusmalli on niin nurinkurinen. Miksi meidän pitäisi polttoainejakelijana maksaa asiakkaan wc-käynnistä jos hän tulee toisen yrittäjän tiloihin?\nVanninen ei ymmärrä miksi tilanne on yritykselle ongelma. Hän ei kuitenkaan täysin tyrmää ideaa, että wc-kulut jaettaisiin.\n– Ihan hyvä idea, täytyy tutkia mitä se olisi. Tällaista ei ole tullut aiemmin vastaan, että yrittäjä, jolle tuodaan asiakkaita pihaan, haluaa meiltä vielä rahaa, Vanninen sanoo.\n\"Siitä tulee välillä aivan valtavaa raivoa\"\nVeikka Juntunen painottaa, että maksaville asiakkaille vessa on ilmainen, ja suurin osa asiakkaista käyttäytyy asiallisesti. Moni pyytää vessan oven avaamista kassalla ja kertoo samalla tulevansa sen jälkeen kahville.\nVain vessaan pyrkijöitä on kuitenkin sen verran, että välillä kahvilan kassalla on käyty kipakkaa sananvaihtoa. Tilanne kismittää yrittäjää paljon, sillä wc-tilojen siivouksesta, jätevedestä ja muista kuluista kertyy vuosittain noin 5 000 euron lasku.\nKahvila Jalonhelmessä asiakkaille yritetään kertoa lapuilla, että paikka ei ole huoltamo.Kimmo Hiltunen / Yle\nKahvila on yrittänyt ratkaista ongelmat ulko-oveen ja vessaan kiinnitetyillä lapuilla, joissa kerrotaan että Jalonhelmi ei ole huoltamo, ja vessakäynti maksaa ulkopuoliselle euron.\n– Lähinnä käy sääliksi niitä ihmisiä: he ajavat hienoilla autoilla ja ovat käyneet lomilla laskettelukeskuksissa. Sitten kun he ajavat ohi, he pitävät toisten ihmisten ravintoloita pelkkinä kusipaikkoina ja sitten vielä haukutaan päälle.\nAsiakkailta tulee negatiivista palautetta päivittäin – vilkkaimpaan aikaan jopa 10 kertaa päivässä.\n– Jos on ajettu pari tuntia ja pysähdytään tankkaamaan, halutaan että perhe kipaisee vessassa. Jos sinne ei ilmaiseksi pääsekään niin siitä tulee hirveä korvamakea, sanoo Juntunen.\nYrittäjää harmittaa, kun tarkoin brändättyä ruokapaikkaa pidetään huoltamona.Kimmo Hiltunen / Yle\nKahvilan toista yrittäjää Tiina Juntusta tilanne harmittaa etenkin siksi, että yritys on pyrkinyt erottautumaan ruokapaikkana. Hän arvelee, että huoltoasemiin puolestaan liitetään lähinnä kahvit ja tavanomaiset pullat, joita saa kaikilta huoltamoilta.\n– Valmistamme kaikki tuotteet itse ja käytämme omalla tilalla tuotettua lihaa. Se vaikuttaa negatiivisesti meidän imagoon, kun aika kova työ tehdään sen eteen, että saadaan tuotteista hyviä ja erotuttaisiin massasta, Tiina Juntunen toteaa.\n\"Meidän pitäisi eurooppalaistua tässä asiassa\"\nAutomaattiasemat ovat selvästi yleistyneet viime vuosikymmeninä. Öljy- ja biopolttoaineala ry:n huoltoasematilastojen (siirryt toiseen palveluun) (Öljy- ja biopolttoaineala ry) mukaan viime vuonna Suomessa oli 1 065 kylmäasemaa, kun vuonna 2000 niitä oli vain 571. Samaan aikaan palvelevien huoltoasemien määrä on laskenut jatkuvasti. Viime vuonna huolto- ja jakeluasemia oli 792.\nBensiinikauppiaitten ja liikennepalvelualojen liiton hallituksen puheenjohtaja Juha Yli-Kesäniemen mukaan yksityisten bensiinikauppiaiden on vaikea kilpailla isojen yhtiöiden automaattipisteiden kanssa.\n– Tässä kisassa on tippunut porukkaa pois, joten osa on luopunut polttoainekaupasta ja vuokrannut pihakenttänsä, Yli-Kesäniemi kertoo.\nAsiakkaan voikin olla vaikea hahmottaa, milloin pysähtymispaikka on täyden palvelun huoltoasema, ja milloin kylmäaseman vieressä on aivan muun yrityksen palveluita.\nWc:n käyttö on varmasti ongelmatilanne monelle matkailupalvelu- tai huoltoasemayrittäjälle.\nYli-Kesäniemen mielestä muutoksen myötä asiakkailla olisi nyt peiliin katsomisen paikka.\n– On tosiasia, että meidän pitäisi eurooppalaistua tässä asiassa. Ilmaiset vessat eivät ole itsestäänselvyys, sillä ne maksavat aivan pienelläkin paikalla satoja euroja vuodessa.\nYli-Kesäniemi toivoo, että vain vessassa käyvät asiakkaat tekisivät edes pienen ostoksen.\n– Olisi hieno asia jos kuluttaja hoksaisi, että jos käyttää vessapalveluita, ostaisi samalla jotakin. Nythän me joudutaan tarjoamaan ne palvelut tällaisille ihmisille, jotka kuorivat vain kermat päältä.\nWc:n ylläpitäminen on monelle yrittäjälle merkittävä kuluerä. Hannele Muilu / Yle\nMyös Suomussalmen yrittäjien puheenjohtaja Timo Matero kertoo, että vessamaksu nousee aika ajoin yrittäjien puheenaiheeksi. Maksuttomat wc-palvelut ovat taakka monelle yritykselle.\n– Monelle matkailupalvelu- tai huoltoasemayrittäjälle on varmasti ongelma, periäkö asiakkaalta jotain wc:n käytöstä vai onko se kaikille avoin.\nMateron mukaan haasteena ovat nimenomaan asiakkaat, jotka käyvät vain vessassa, eivätkä osta mitään. Erityisesti kesällä vessa-asiakkaita voi käydä paljonkin.\n– Voi olla, että yrittäjä haluaa periä palvelusta jotain siksi, että yrityksellä pitää olla joko siivousliike tai siivooja, joka ylläpitää vessan siisteyttä jatkuvasti, toteaa Matero.\nIlmainen vessa voi olla valtava kuluerä – \"Wc-tilat ovat käyntikortti, pitää olla siistiä\" 15.10.2015\nyrittäjyyskahvilathuoltamotwcPolttoaineiden vähittäiskauppaSuomussalmiSt1polttoaineetÖljy ja kaasubensiini", "timestamp": "2020-08-12T21:59:13Z", "url": "https://yle.fi/uutiset/3-9724033"}