{"text": "Kesätaivas on täynnä luonnonilmiöitä\nYöt ovat nyt Suomessa vaaleita, eikä taivaalta voi erottaa kuin kaikkein kirkkaimmat kohteet. Taivaalla riittää kuitenkin hyvin havaittavaa myös kesäaikaan -- satoi tai paistoi. Iltaunisten iloksi suuri osa kesätaivaan annista on näkyvissä jo ennen iltauutisia. Tälle sivulle on kerätty kesän varmimmat taivastärpit. Taivaanilmiöiden havaitsemiseen johdattaa myös Jari Luomasen kirja Ilmakehän ilmiöt.\nKesätaivaan ilmiöistä on myös kaksi tuoretta Tähtitaivas nyt -podcastin jaksoa: Kesä 2020 ja Ruskon ja hämärän värit.\n22° rengas on halomuodoista yleisin. Kuva Ursa\nAuringon ympärillä saattaa toisinaan näkyä kirkas rengas. Valoisan renkaan ja Auringon välinen alue on selvästi muuta taivasta tummempi. Toisinaan Auringon sivuilla saattaa näkyä kirkkaat läikät tai kaaret, jotka hohtavat sateenkaaren väreissä. Näky voi olla hätkähdyttävä, muttei mitenkään harvinainen.\nHalot ovat valoilmiöitä, jotka syntyvät, kun valo taittuu ja heijastuu ilmakehän jääkiteissä. Ne ovat muodoltaan tyypillisesti erilaisia renkaita, kaaria ja pilareita. Ne esiintyvät usein halonäytelminä, jolloin taivaalla on näkyvissä useita eri halomuotoja samaan aikaan. Halojen valonlähteenä on tyypillisimmin Aurinko, mutta toisinaan myös Kuu ja keinovalot saattavat saada aikaan haloilmiöitä.\nKaikkein näyttävimmät halonäytelmät nähdään kevätkuukausina, mutta haloja voi bongailla myös kesäisin. Ne esiintyvät useimmiten 7-12 km korkeudella sijaitsevissa yläpilvissä. Näin korkealla on kylmää myös kesähelteiden aikaan.\nHalot ovat taivaan valoilmiöistä kaikkein yleisimpiä, ja niitä havaitaan vuosittain vähintään 150 päivänä tai yönä -- siis useammin kuin sateenkaaria. Halot kuitenkin esiintyvät tyypillisesti korkealla taivaalla ja lähellä kirkasta valonlähdettä, joten niitä ei välttämättä huomaa niin helposti. Hyvä tapa tähyillä haloja on peittää häikäisevä Aurinko kädellä tai siirtyä siten, että se jää vaikkapa liikennemerkin, lyhtypylvään tai talon katon taakse. Aurinkolasit helpottavat himmeiden halojen erottumista Auringon lähellä, mutta Aurinko on syytä silti varjostaa kädellä tai muulla tapaa.\nJaa oma halohavaintosi muiden kanssa Taivaanvahdissa\nPääsateenkaari, sivusateenkaari sekä pääsateenkaaren sisäpuolella näkyviä interferenssikaaria. Kuva Ursa\nSateenkaaria näkyy usein kesäiltaisin sattuvien sadekuurojen aikaan kun Aurinko on matalalla. Sateenkaaret syntyvät, kun Auringon valo taittuu ja heijastuu sadepisaroissa. Toisin kuin haloilmiöt, sateenkaari näkyy aina vastakkaiselle puolelle taivasta kuin Aurinko.\nSateenkaari on myös aina havaitsijakohtainen: se näkyy havaitsijasta 42 asteen kulmassa aukeavana kaarena, jonka keskipiste on havaitsijasta katsottuna vastakkaisessa suunnassa kuin Aurinko. Sateenkaari näyttää liikkuvan havaitsijan mukana niin pitkään, kuin Auringon vastakkaisella puolella on vesipisaroita. Sitä ei siis voi lähestyä, ja vieressä sateenkaarta katseleva henkilö näkee aina oman sateenkaarensa -- joskin toki samalla suunnalla.\nLue lisää sateenkaarista\nKatso tuoreimpia sateenkaarihavaintoja Taivaanvahdissa\nJaa oma sateenkaarihavaintosi muiden kanssa Taivaanvahdissa (havainnon tyypiksi voi valita \"sateenkaari\" klikkaamalla nappia \"Havainnon lisätiedot\")\nVyörypilvi Helsingin yllä 7.8.2014. Kuva Ursa\nKesäisin ukkostaa. Suomessa ukkoskausi kestää toukokuusta syyskuuhun, minä aikana ukkosia esiintyy jossain päin maata noin 100 päivänä. Ukkoskauden huippu on heinäkuun puolivälissä, ja kostean helteisenä kesäpäivänä ukkonen voi yltyä rajuilmaksi asti. Tyypillisesti ukkoskauden aikana esiintyy 1-3 rajua ukkospäivää, joiden aikana vuorokauden aikana tapahtuu yli 10 000 salamaa.\nSalamat ovat monelle tutuin myrskyilmiö. Pilvissä tapahtuvat kohoavat ja laskevat virtaukset aiheuttavat sähkövarausten kertymistä pilven eri osiin. Kun pilven eri osien tai pilven ja maan välille syntynyt jännite on kasvanut riittävän suureksi (luokkaa 100 miljoonaa volttia), se purkautuu kapeassa kanavassa salamana. Reilu puolet salamoista pysyttelee pilvien tasalla, loput iskee maahan.\nSalaman valo johtuu salamakanavan kuumentuneen ilman hehkusta. Kuuma ilma laajenee äkisti, mikä saa aikaan paineaallon, joka kuullaan äänenä. Lyhyt salama kuullaan pamauksena, pitemmästä salamasta ääni kulkee korviimme jyrinänä. Koska valon nopeus on niin suuri, salama nähdään käytännössä samalla hetkellä kuin se iskee. Ääni puolestaan kulkee hitaammin, noin yhden kilometrin kolmessa sekunnissa. Laskemalla sekunteja välähdyksen jälkeen voikin helposti selvittää salaman etäisyyden.\nLisätietoa rakeista (Ilmatieteen laitos)\nValaisevia yöpilviä. Kuva Emma Herranen\nKesäöinä taivaalta saattaa löytyä valaisevia yöpilviä. Ne ovat harsomaisia, valkeita tai sinertäviä pilviä, jotka näyttävät hehkuvan omaa valoaan. Todellisuudessa ne kuitenkin heijastavat jo horisontin taa kadonneen Auringon valoa. Siinä missä kaikkein korkeimmalla syntyvät tavanomaiset pilvet pysyttelevät ilmakehän alimmassa kerroksessa (troposfäärissä) alle 18 kilometrissä, valaisevat yöpilvet löytyvät noin 80 kilometrin korkeudesta. Ne muodostuvat lähelle ilmakehän kylmintä kerrosta, mesopaussia.\nValaisevat yöpilvet muodostuvat pienistä jääkiteistä, hienorakenteisen pölyn ympärille jäätyneestä vesihöyrystä. Tämän pölyn alkuperästä ei ole varmaa tietoa, mutta se vaikuttaisi mahdollisesti olevan avaruudesta tullutta meteoripölyä.\nValaisevat yöpilvet ovat kesäinen ilmiö, sillä näitä jääkiteitä muodostuu mesopaussin alhaisessa paineessa vain alle -120°C lämpötiloissa. Mesopaussi on hiukan yllättäen kylmimmillään juuri kesäpäivän seisauksen aikoihin.\nAuringon on myös oltava 6°-16° horisontin alapuolella, jotta valaisevia yöpilviä voisi näkyä. Tätä ylempänä Aurinko valaisee taivasta liikaa, jotta hentoiset yöpilvet erottuisivat, ja tätä alempana auringonvalo ei enää yletä valaisemaan pilviä. Eteläisimmässä Suomessa valaisevia yöpilviä voi periaatteessa havaita jo maaliskuussa, mutta kunnolla havaintokausi alkaa vasta kesäkuun lopulla. Keski-Suomessa pilviä alkanee näkyä kesä-heinäkuun vaihteessa ja pohjoisessa heinäkuun puolella. Parasta havaintokautta ovat koko maassa heinäkuu, etenkin kuun loppu ja elokuun alku.\nJaa oma yöpilvihavaintosi muiden kanssa Taivaanvahdissa\nValaisevien yöpilvien havainto-opas\nLähes täysi Kuu Turussa 14.7.2014. Kuva Juha Ojanperä\nKuu näkyy kesäisin päiväsaikaan korkealla ja öisin matalalla. Kesäöiden täysikuut nousevat kaakosta, kelluvat matalalla etelässä keskiyön aikaan ja laskevat lounaaseen. Nuoret sirpit puolestaan löytyvät korkealta päivätaivaalta läheltä Aurinkoa. Vuoden 2020 heinäkuun täysikuun hetki on 5.7. klo 7.44.\nLähellä horisonttia oleva Kuu näyttää usein hämmästyttävän suurelta ja punertavalta. Suuruus on ilmeisesti optinen harha, joka johtuu horisontin läheisyydestä: kun vertailukohteita (taloja, puita) on tarjolla lähistöllä, Kuu vaikuttaa suuremmalta kuin korkealla taivaalla ollessaan, jossa sen kokoa ei saa verrattua mihinkään. Valokuvista vertaamalla Kuun todellinen näennäinen läpimitta ei tosiaan riipu siitä, onko Kuu matalalla vai korkealla.\nPunertava väri puolestaan aiheutuu siitä, että horisontin suunnalla avaruudesta tuleva valo joutuu kulkemaan paksumman ilmamassan läpi kuin korkeammalla taivaalla. Ilmakehä taivuttaa Kuun väristä pois sen sinertäviä värejä ja jättää punertavat jäljelle.\nKesäinen päivätaivaan Kuu herättää joskus hämmennystä. Kuu on taivaan toiseksi kirkkain kohde Auringon jälkeen, ja se on päiväsaikaan yhtä kirkas kuin yötaivaalla näkyessäänkin. Se vain näyttää himmeämmältä, sillä sininen taivas tarjoaa heikomman kontrastin kuin yön pimeys.\nPäivätaivas on sininen, sillä ilmakehäämme saapuvan auringonvalon siniset ja ultraviolettiaallonpituudet siroavat sen molekyyleistä ja poikkeavat valonsäteen reitiltä kaikkein eniten (tästä syystä varjossakin voi ruskettua). Taivaan sininen hajavalo peittää näkyvistä himmeämmät tähdet, mutta Kuun kirkkautta se ei saa kätkettyä taakseen.\nKatso tuoreimpia kuukuvia Taivaanvahdissa\nOulu, Muu myrskyilmiö IV\n4.7.2020 klo 14.20 1\n4.7.2020 klo 12.30 2\n4.7.2020 klo 1.15 3\nKaarina, Selvästi näkyviä yöpilviä III\n4.7.2020 klo 1.07 1\nIkaalinen, Sisättö, Pääsateenkaari IV\n3.7.2020 klo 23.09 1", "timestamp": "2020-07-05T20:08:50Z", "url": "https://www.ursa.fi/index.php?id=9435"}