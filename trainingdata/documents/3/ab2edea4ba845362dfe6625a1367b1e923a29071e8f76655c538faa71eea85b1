{"text": "Skipe täytti 50 vuotta – kuusi kuvaa eri vuosikymmeniltä | Vapaalasku.com\nSkipe täytti 50 vuotta – kuusi kuvaa eri vuosikymmeniltä\nKimmo ”Skipe” Oivo on suomalaisen vapaalaskun pioneereja. Jo vuonna 1989 ensimmäistä kertaa Chamonix´ssa pyörinyt Skipe täytti juuri kunnioitettavat 50 vuotta.\nPerjantain Vapaalaskuiltamissa Skipe Oivo astelee lavalle kello 18:00. Luvassa on toimitettu ja laaja kuva- ja videoesitys vapaalaskun eri vuosikymmeniltä. Oivon kanssa keinutuolia heiluttaa Arttu Muukkonen.\nSama esitys on nähty viime keväänä Ylläksellä ja Levillä Vapaalaskukiertueella.\nTässä muutama kuva ja tarina 1980-luvulta tähän päivään!\n”Iso-Syötteellä talvella 1983. Toinen suksi oli jo jossain. Jo teini-iässä suunta oli selvä: laskettelu kiinnosti kaikkea muuta enemmän. Jalassa Haganin hot dog- sukset, tarkimmat näkevät että suksissa on jo twiniä.\n1980-luvulla päkyteltiin kumpareikkoa. Ei ollut erillistä parkkia tai kumpareikkoa, vaan koko rinne oli kummuilla.\nMäkeen piti päästä aina kun mahdollista. Isä heitti Syöte-bussille viikonloppuaamuisin, ja takaisin Ouluun tultiin taas bussilla. Kuvassa päälläni ovat toppahousut. Yleensä tuolloin laskettiin stretch-housuissa vallitsevan muodin mukaisesti, mutta niissä munat jäätyivät kyllä herkästi.”\nKun kuvaa katsoo nyt, ei ehkä olisi uskonutkaan kuinka isossa osassa laskeminen lopulta elämässä olikaan.”\n”Vedin 1980-luvulla muutaman vuoden Paljakan hiihtokoulua. Eddie Edwards teki silloin kiertuetta ja Paljakassa järjestettiin näytösluonteinen pituushyppykisa. Kumpi sen voitti – selviää Iltamissa.”\n”Tässä stikataan puuteria vuonna 1993. Muutin 90-luvun alussa Pyhälle talviksi asumaan. Tein hiihtokouluhommia hiihtolomaviikoille asti ja niillä rahoilla sitten Ranskaan Alpeille laskemaan. Yleensä loppukeväästä tulin vielä takaisin Lappiin hommiin, kunnes 2000-luvun vaihteessa aloin viettää koko talvet Chamonix´ssa.\nPyhällä harrastettiin siihen aikaan aika tanakasti haikkaamista ja vapaalaskua, vaikka niitä termejä ei silloin vielä käytettykään. Kapeilla suksilla puuteri oli siistiä laskettavaa, kun eihän leveistä suksista ollut tietoakaan. Eihän välineet ikinä ole ongelma, kun mäessä mennään.”\n”Tässä legendaarinen Kuttulan illallispöytä. Kaipasin hieman vaihtelua Chamonix-talviin ja lähdin La Graveen, jossa oli Kuttulan talo.\nVaikka Gravessa on hienot vuoret, ei siellä iltaelämää hirveästi löytynyt. Yksi talvi riitti, sen verran enemmän kaipaan sosiaalista elämää ja illanviettopaikkoja ympärillen. Talvi meni Laineen Junnun kanssa rokkia kuunnellessa… Kämpässä oli keskellä talvea aika kylmä, tässäkin kuvassa näkyy pipoja, ne eivät olleet trendikkyyden vuoksi päässä. ”\n”Tässä mennään Huippvuorilla vuonna 2007. Olimme jutelleet juuri ennen expoja seikkailu-urheilija Pasi Ikosen kanssa, että mitäs sitä keväällä tekisi. Lyngen on tuttu, mutta jotain uutta voisi keksiä. Hetken päästä olimme varanneet lentoliput Longyearbyeniin. Silloin Huippuvuoret ei ollut vielä yhtä suosittu laskukohde kuin nykyään.\nKeväällä Pasi sitten soitti mulle Ranskaan, että parin kuukauden päästä olisi lähtö. Vähän oli jo unohtunut, mutta sinne mentiin. Kelit vaihtelivat, teltassa asuttiin pari viikkoa. Kivääri oli pakollinen jääkarhujen varalta.”\n”Taitaa olla 2010, rivissä Chamonix´n hunksit. Vuokraemännällä oli syntympäivät, me olimme se lahja.\nChamonix´ssa asui 2000-luvulla aivan valtavasti porukkaa. Enimmillään pidempiä aikoja kylässä vietti varmaankin 40-50 suomalaista, se oli sosiaalista elämää. Nykyään Niksissä taitaa asua vakituisesti muutama suomalainen, kausilaisia ei ole samalla tavalla.\nEn tiedä mihin into reissata ja laskea on hävinnyt. Nykyisin tietoa on niin helppoa saada, että reissuun pääsee vartin googlaamisella. Toisaalta olen onnellinen, että sain kokea senkin ajanjakson suomalaisessa vapaalaskukulttuurissa, oli hienoa aikaa.”\n”Tämä on Verbieristä jostain 2006-2008-väliltä. Naapurikylä Verbierin Mardi Gras ja Beach Partyt olivat sellasia juhlia, että ne lyötiin kalenteriin ylös ja sen mukaan mentiin. Mardi Gras varsinkin oli yksi kauden kohokohta, paskat housussa odoteltiin että mitä tulee, koska housussahan ne oli kuitenkin.\nMatka serpentiinitietä pitkin laaksojen välissä on toisinaan tuntunut hyvin pitkältä.”\nKuva: Juha Laine\n”Tietynlainen kulminaatiopiste oli, kun tyttö tuli mukana kuvioihin. Oli syy tulla vuorilta kotia ja rauhoittaa tilannetta. Kotona niin arvokasta odottamassa, että muutti paljon ajatusmaailmaa.\nVarsinkin viime vuosina sattuneet useat kavereiden kuolemat vuorilla vaikuttivat siihen, että aiempaa tarkemmin tuli puntaroitua mitä mäessä tekee. Tajusi, että maailmassa on muutakin kuin hiihto, vaikka se tärkeää onkin.”\nSKIPE50 -esitys Peak Performancen, Pyhän ja Scandinavian Outdoorin Vapaalaskuiltamissa kello 18.00.\nOvet aukeavat kello 17.00.\nPääsyliput edullisesti ennakkooon Liveto.fistä.\n(Visited 3 717 times, 223 visits today)\nTags: Chamonix, Skipe Oivo, vapaalasku\nJari Siuruainen kirjoitti:\nSen verran täytyy kuitata, että Paljakassa ”pituushyppykisassa” SIUKKU voitti :-), Eddie oli 2. ja Skipe 3. …. Mut kyllä se Skippeli vetää paljon paremmin vuorilla.\nEhkä tuo reeni / päivät vuorilla auttaa…?\nLue tämä, jos haluat tietää missä ja mitä tapahtuu Vapaalaskufestivaaleilla", "timestamp": "2018-05-27T05:11:09Z", "url": "http://vapaalasku.com/skipe-taytti-50-vuotta-kuusi-kuvaa-eri-vuosikymmenilta/"}