{"text": "Tehy: Mehiläisen hoivakodissa työvuorolistat täytettiin ”haamutyöntekijöillä” - yhtiö kiistää\nKuopiossa sijaitsevassa hoivakodissa merkittiin sijaisten työtunnit kahdesti vuorolistaan, jolloin todellisuudessa syntyi melkein kahden työntekijän vaje. Mehiläinen kiistää asian.\nMehiläinen Hoivapalvelut Oy:n mukaan kuopiolaisessa hoivakodissa ei ole missään vaiheessa käytetty haamutyöntekijöitä työvorolistoissa. INKA SOVERI\nMehiläinen on viime kesäkuussa paikannut Kuopiossa sijaitsevan Mainiokoti Pirtti -hoivakotinsa henkilöstövajausta laskemalla sijaisten työtunnit kahdesti. Asiasta uutisoi ensimmäisenä Tehy-lehti.\nMainiokoti Pirtti sijaitsee pientaloalueella Kuopion Pirtin kaupunginosassa. Nettisivujen mukaan Mainiokoti Pirtissä on mahdollisuus turvalliseen omannäköiseen elämään, ja henkilökunta on osaava, koulutettu sekä välittävä.\nSuomalainen terveys- ja sosiaalialan ammattijärjestön Tehyn järjestöasiantuntija Arja Tuomisoja kertoo Iltalehdelle, että niin sanottujen haamutyöntekijöiden avulla päästiin väärään tulokseen, jolloin todellisuudessa muodostui vajaan kahden työntekijän puute. Tehyn mukaan työnantaja yrittää haamutyöntekijöiden avulla saada työvuoroluettelot näyttämään siltä, että vaadittavia hoitajamitoituksia on noudatettu.\n- Pahimmillaan siinä on potilasturvallisuus uhattuna. Ikääntyneiden hoidossa on liian vähän henkilökuntaa muutenkin, puhumattakaan siitä, jos siellä käytetään vielä haamutyöntekijöitäkin. Henkilökunta väsyy ja lähtee oireilemaan, kuten kävi tässäkin tapauksessa, Tuomisoja sanoo.\nHuomautus kaupungilta\nTuomisojan mukaan henkilöstön edustaja on jo pidemmän aikaa ollut huolissaan Mainiokoti Pirtti -hoivakodin tilanteesta. Kun Tehyn Kuopion aluetoimistolle sitten tuli viestejä henkilökunnalta jatkuvasta väsymisestä ja jaksamattomuudesta töissä, henkilöstön edustaja lähti tarkastamaan työvuorolistoja ja huomasi, ettei kaikki ollut kunnossa.\nMainiokoti Pirtti sai huomautuksen Kuopion kaupungilta. Kaupunki vaati, että hoivakoti saattaa henkilöstömääränsä viipymättä toimiluvan ja sopimuksen mukaiselle tasolle.\nKyseessä ei ole pelkästään Mehiläisen tilanne, vaan laajempi ongelma, joka on ollut pinnalla jo useamman vuoden. ERTO, SuPer ja Tehy vaativat viime vuonna, että riittävästä henkilöstön määrästä ei tingitä.\nHaamutyöntekijät saattavat olla sijaisia tai keikkailevia hoitajia, joiden nimillä työvuorolistoja täytetään, mutta he voivat olla myös palkanlaskijoita tai muita hallinnon työntekijöitä.\nPahimmillaan työvuorolistoihin merkityt haamutyöntekijät asuvat eri kaupungeissa kuin missä yksikkö sijaitsee.\n- Jos yksikkö on vaikka Tampereella ja työntekijä asuu Helsingissä, voi melkein arvata, onko hän tulossa töihin vai ei. Tuntuu kyllä tosi oudolta, että tällaista harrastetaan rahan säästämisen toivossa, Tuomisoja pohtii.\nMehiläinen kiistää\nMehiläinen Hoivapalvelut Oy:n liiketoimintajohtaja Niklas Härus kiistää sen, että Mainiokoti Pirtti -hoivakodissa olisi käytetty haamutyöntekijöitä.\n- Lopullisiin työvuorolistoihin merkitään vain toteutuneet työtunnit. Selvitämme tätä asiaa yhteistyössä kaupungin kanssa, Härus sanoo.\nTarkastaja on jo viime vuoden puolella kehottanut Mehiläistä pitämään huolta toimiluvan mukaisesta henkilöstömäärästä.\n- Olemme reagoineet kaupungin huomautukseen kyseisen yksikön tilapäisestä henkilöstövajeesta ja työntekijämäärää on lisätty. Kaksi uutta työntekijää aloittaa syyskuun alkupuolella, Härus kertoo.\nJani Toivolan muutto Riihimäelle herättää kysymyksiä, sillä tytär sai jatkaa päiväkodissa Helsingissä - erityiskohtelu mahdollista kansanedustajille\nPolitiikka - 5:02\nABC News: Trumpin ex-asianajaja Michael Cohen tekee tiivistä yhteistyötä erikoissyyttäjän kanssa - tutkijat haluavat tietää Trumpin Venäjä-kytköksistä kaikilla osa-alueilla\nUlkomaan uutiset - 4:29", "timestamp": "2018-09-21T02:26:22Z", "url": "https://www.iltalehti.fi/kotimaa/201808302201170511_u0.shtml"}