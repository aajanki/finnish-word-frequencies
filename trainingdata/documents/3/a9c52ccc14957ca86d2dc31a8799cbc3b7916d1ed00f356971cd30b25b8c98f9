{"text": "Korpilahden Yrittäjät on Keski-Suomen vuoden 2017 paras paikallisyhdistys | Yrittajat.fi\nKeski-Suomen Yrittäjät palkitsi Korpilahden Yrittäjät vuoden 2017 parhaana paikallisyhdistyksenä. Tunnustus myönnettiin Korpilahden Yrittäjien puheenjohtajalle Seppo Turuselle 15.2.2018. Paikallisyhdistyspalkinnolla halutaan kannustaa yhdistystä kehittämään edelleen toimintaansa ja kiittää sen hallitusta hyvästä työstä.\nParhaan paikallisyhdistyksen valinnassa arvioidaan mm. yhdistyksen tarjoamaa toimintaa jäsenilleen, viestintää, kuntayhteistyötä, jäsenkehitystä sekä yhdistyksen luottamushenkilöiden osallistumista alueelliseen toimintaan ja yhteistyöhön.\nKorpilahti valikoitui parhaaksi tänä vuonna positiivisen jäsenkehityksen, pitkäjänteisen seudun hyväksi tehdyn työn, uusien avausten nostamisen, vireän verkostoitumisen sekä ansiokkaan yhteistyön ja esimerkkien jakamisen myötä. Korpilahden Yrittäjät olivat tänä vuonna myös ehdolla koko Suomen Yrittäjien parhaaksi paikallisyhdistykseksi alle 100 jäsenen sarjassa.\nKorpilahden Yrittäjien puheenjohtaja Seppo Turunen on aktiivisen paikallisyhdistyksen johtohahmona monessa mukana. Verkostoituminen oman alueen toimijoiden kanssa ja monenlaisten tapahtumien järjestäminen ympäri vuoden pitää vireän porukan jatkuvasti vauhdissa. Paikallisyhdistys toimii myös promoottorina Go Korpilahti Go -hankkeessa, jonka puitteissa järjestetään erilaisia koulutuksia ja tilaisuuksia sekä luodaan omalta osaltaan positiivista ilmapiiriä alueelle ja yrittäjien keskuuteen. Korpilahdella koetaan, että yhteistyö on rikkautta ja tuo voimaa toimintaan.\n-Tämä tunnustus on ihan huikea juttu! Meillä on ollut pitkä taival tässä yhdistyksessä eikä voi sanoa, ettei meitä olisi koskaan huomioitu, mutta tämä on silti erittäin positiivinen yllätys ja tuo taas uutta virtaa tekemiseen, Seppo Turunen kommentoi tuoreeltaan saatua tunnustusta.\nParhaan paikallisyhdistyksen valintaan osallistuivat Keski-Suomen Yrittäjien hallituksen puheenjohtajat sekä aluejärjestön toimisto.\nKeski-Suomen Yrittäjien toimitusjohtaja Sanna-Mari Hynninen, p. 050 563 7780,\nKorpilahden Yrittäjien puheenjohtaja Seppo Turunen, p. 0400 245 537,", "timestamp": "2018-12-14T17:33:37Z", "url": "https://www.yrittajat.fi/keski-suomen-yrittajat/a/uutiset/570669-korpilahden-yrittajat-keski-suomen-vuoden-2017-paras-paikallisyhdistys"}