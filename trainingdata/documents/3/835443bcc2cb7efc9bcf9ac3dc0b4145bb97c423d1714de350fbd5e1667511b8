{"text": "Kurssikeskus Velskola - Kirkon Paikat\nKurssikeskus Velskola\nVelskolan kurssikeskus sijaitsee Pohjois-Espoossa rauhallisella maaseudulla Nuuksion kansallispuiston upeimman kulman luonnontilaisella alueella. Velskola on vanha kartano ja maatila. Vanha kartanomiljöö on uudistettu tämän päivän tarpeita vastaavaksi. Velskola on lähellä, mutta sopivan kaukana kaupungin vilskeestä.\nVelskolassa on erinomaiset puitteet koululaisten ja opiskelijoiden retkiin, yökouluihin ja leirikouluille. Sinne mahtuu isompikin ryhmä kerrallaan. Avarat sisä- ja ulkotilat sopivat hyvin asiakkaiden omaan monipuoliseen toimintaan. Alueella on iso nurmialue, lasten leikkipaikka ja grillikatos. Uimaranta on kävelymatkan päässä. Retkeily- ja ulkoilumahdollisuudet ovat erinomaiset, mato-ongelle pääsee läheiseen rantaan. Uudistetussa saunassa on mukava nauttia lempeistä löylyistä päivän päätteeksi.\nVelskolassa on mahdollisuus myös ohjattuun toimintaan ohjelmapalveluyritys Elämystorpan kautta. Velskolan Pitkäjärvellä on Espoon kaupungin omistama Jänisniemi-Björnträskin luonnonsuojelualue. Sen koko on n. 17,7 hehtaaria. Luonnontilaisella alueella on metsää, lehtoa ja puustoista suota. Alueella suojellaan myös uhanalaista eläinlajistoa. Huom. kurssikeskus on varattavissa arkipäiviksi syyskuusta toukokuuhun, kysy myös vapaita viikonloppuja. Kesäisin ja viikonloppuisin kurssikeskus on pääosin varattu seurakunnan toiminnalle.", "timestamp": "2020-07-13T22:21:46Z", "url": "https://kirkonpaikat.fi/listing/kurssikeskus-velskola/"}