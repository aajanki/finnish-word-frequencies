{"text": "Telttailu on taas myötätuulessa | Yle Uutiset | yle.fi\n31.7.2012 klo 14:25\n| päivitetty 31.7.2012 klo 15:47\nTelttailu on taas myötätuulessa\nHalpa, nopea kasata, helppo siirrellä. Telttailu on monipuolinen yöpymismuoto, joka on taas tekemässä tuloaan matkailijoiden suosioon. Kangaskaton alla yöpyy monenlaista väkeä. Kuva: Terhi Pirilä-Porvali / Yle\nTänä kesänä moni lomailija on harmitellut säiden epäsuosiota. Kylmä ja kolea keli ajaa useimmat visusti sisätiloihin, mutta yhä useampi rohkelikko liikkuu ja yöpyy ulkosalla, säässä kuin säässä.Jyväskylän Kuohulla Metsärannan leirintäalueella karavaanareiden joukossa on tänä kesänä näkynyt yhä enemmän telttailijoita. Leirintäalueen hoitajan Mikael Saikkosen mukaan telttailu on yleistynyt viime vuosina.- Olen tehnyt näitä hommia neljä vuotta, ja tuntuu siltä, että telttailu on kasvattanut suosiotaan vuosi vuodelta, Saikkonen sanoo.Kupoliteltta on ykkönenTelttaiijat ovat leirintäalueen hoitajan mukaan värikästä sakkia. Joukkoon mahtuu niin nuoria pareja kuin varttuneempaakin väkeä.- Ulkomaalaiset suosivat telttailua todella paljon, mutta suomalaisten osuus on koko ajan kasvamaan päin. Meillä on tänä kesänä yöpynyt paljon telttailijoita esimerkiksi Ranskasta ja italiasta, ja tietysti eri puolilta Suomea, Saikkonen kertoo.Ulkomaalaisia kiehtoo yöpyminen lähellä Suomen vehreää luontoa. Myös halpuus ja helppous houkuttavat yhä usemman matkailijat telttamajoitukseen.- Telttaa on kätevä kuskata mukana vaikkapa polku- tai moottoripyörällä.Saikkosen mukaan telttailijat ovat yleensä hyvin perillä esimerkiksi teltan pystytyksestä, eikä kenenkään matka ole tyssännyt pystytysvaiheeseen. Metsärannan leirintäalueella näkyy monenlaisia telttoja.- Suosituimpia ovat perinteiset kupoliteltat, mutta myös uudenmallisia, isoja huvilatelttoja näkee paljon. Nykyaikaisissa, arvokkaammissa teltoissa on hyvät sadesuojat, mutta halvemmat kannattaa varustaa vaikkapa pressulla, kuvailee Saikkonen.Vaikka suomalaisten yleisin lomakausi alkaa olla jo ohi, on ensi viikonlopusta odotettavissa suosituin ainakin Metsärannn leirintäalueella. Jyväskylän MM-rallikansa on niin ikään löytänyt tiensä telttailun pariin.- Kolmestakymmenestä viiteenkymmeneen telttaa odotamme ensi viikonlopulle. Silloin on liikkeellä väkeä joka puolelta maailmaa.", "timestamp": "2013-06-19T13:42:36Z", "url": "http://yle.fi/uutiset/telttailu_on_taas_myotatuulessa/6236971"}