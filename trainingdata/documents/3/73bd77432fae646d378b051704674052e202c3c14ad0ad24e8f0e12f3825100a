{"text": "Komarov juhli voittoa, Rinne ja Rask kärsivät tappiot - Savon Sanomat\nJääkiekko 07.04.2013 11:45\nKomarov juhli voittoa, Rinne ja Rask kärsivät tappiot\nLeo Komarov viimeisteli NHL-kauden toisen maalinsa, kun Toronto Maple Leafs haki 2-1-vierasvoiton New Jersey Devilsin kotijäältä.\nKomarov teki avausmaalin ohjaamalla Mark Fraserin laukauksen ohi Devilsin maalivahdin Martin Brodeurin. Toronto on nyt itälohkossa viidentenä ja tiukasti kiinni jatkopaikassa.\nChicago Blackhawks haki 1-0-vierasvoiton Nashvillestä Bryan Bickellin maalilla. Pekka Rinne torjui kotijoukkueen maalissa 29 laukausta. Nashvillellä on runkosarjaa jäljellä yhdeksän ottelua ja matkaa länsilohkon viimeiselle pudotuspelipaikalle neljä pistettä. Blackhawks johtaa liigaa kahdella ja länsilohkoa viidellä pisteellä.\nTuukka Rask pysäytti Bostonin maalissa 27 laukausta, kun Montreal voitti kahden perinteikkään joukkueen kohtaamisen kolmannen kerran tällä kaudella. Montreal otti Alex Galchenyukin sekä Michael Ryderin maaleilla 2-1-kotivoiton. Bostonin maalin teki Daniel Paille.\nMiikka Kiprusoff torjui Calgaryn maalissa 17 laukausta, kun joukkue hävisi vieraissa Vancouverille 2-5. Olli Jokinen lihotti tehotilastoaan syöttöpisteellä Winnipegin voittaessa Philadelphian 4-1.", "timestamp": "2020-01-28T13:34:51Z", "url": "https://www.savonsanomat.fi/urheilu/jaakiekko/Komarov-juhli-voittoa-Rinne-ja-Rask-k%C3%A4rsiv%C3%A4t-tappiot/414082"}