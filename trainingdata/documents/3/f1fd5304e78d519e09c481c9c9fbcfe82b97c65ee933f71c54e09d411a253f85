{"text": "Yle: Junien sulattaminen maksaa useita miljoonia\nYle: Junien sulattaminen maksaa miljoonia\nPerjantai 12.2.2010 klo 16.18\nVR ei pääse tänä talvena helpolla. Asiakkaat valittavat, junat ovat myöhässä ja niiden sulattaminen maksaa miljoonia, kertoo Yle.\nJunien alle kertyvä jää saa aikaan huoltokierteen. Pahimmilla pakkasilla osa junista joutuu seisomaan huoltohallissa.\nKylmä ja luminen talvi on saanut VR:n paiskimaan jäätymisongelmien kanssa. Kaluston jäätyminen ja sulatus ovat maksaneet yhtiölle miljoonia euroja\n- Huoltohenkilökunnan ylityötunnit kolkuttelevat tammikuulta jo laillisuuden rajoja, toteaa VR:n lähiliikenteestä vastaava Kari-Pekka Rosenholm.\nYhtiö onkin saanut apua sulattamiseen useilta aliurakoitsijoilta.\n- Junan alta voi löytyä jäätä yhteensä 5-6 kuutiometriä, sanoo Rosenholm Yle uutisille.\nJunien sulattamisessa on käytetty myös uusia konsteja, nimittäin hiilihappojäätä. Sen avulla junia voi sulattaa jopa ulkona.", "timestamp": "2017-11-24T11:27:40Z", "url": "http://www.iltalehti.fi/uutiset/2010021211107042_uu.shtml"}