{"text": "Draken uutuusalbumi laittaa striimausennätykset uusiksi - kuunneltu jo yli miljardi kertaa!\nsunnuntai 08.07.2018 klo 15:28\nEnnätykset on tehty rikottaviksi. Ainakin jos sattuu olemaan Draken kovin odotettu uutuuslevy.\nNäin maireana Drake oli viime vuoden Billboard Music Awards -palkintojenjakotilaisuudessa, mistä mies vei kotiinsa jopa 13 pystiä. Scorpionin suosiosta voi päätellä, että mies saa kanniskella palkintopystejä jatkossakin. EPA / AOP\nRap-artisti Draken uutuuslevy rikkoo ennätyksiä.\nMurskatahti alkoi 29. kesäkuuta, kun räppäri julkaisi uuden Scorpion-tuplalevynsä. Albumia kuunneltiin julkaisua seuranneen 24 tunnin aikana niin ahkerasti, että kuuntelumäärä rikkoi suoratoistopalveluiden striimausennätyksen. Levy keräsi Apple Musicissa päivässä huikeat 170 miljoonaa kuuntelukertaa.\nSpotifyn edustaja on kertonut viihdesivusto Varietylle, että Scorpio rikkoi selvästi myös heidän palvelunsa aiemman ennätyksen, mutta ei kertonut tarkempia kuuntelulukuja.\nNyt Drake on saanut suuremman sulan hattuunsa, sillä Scorpio on rikkonut uuden striimausennätyksen. Musiikkisivusto Billboardin mukaan Scorpio on maailman ensimmäinen levy, jonka kappaleita on striimattu miljardi kertaa viikon aikana.\nMusiikkialan sisäpiiriläiset ovat kertoneet sivustolle, että ennätystä piti aiemmin hallussaan Post Malonen albumi beerbongs & bentleys. Levyä oli kuunneltu suoratoistopalveluissa viikon aikana hieman alle 700 miljoonaa kertaa.\nDraken uutuusalbumi murskaa ennätyksiä - Apple ja Spotify mittasivat hirmuiset kuuntelijaluvut", "timestamp": "2018-07-18T07:25:54Z", "url": "https://www.iltalehti.fi/viihdeuutiset/201807082201061001_vd.shtml"}