{"text": "Penistä poskeen | Hullu maailma | Iltalehti.fi\nPenistä poskeen\nKeskiviikko 30.7.2008 klo 23.51\nSeikkailunhaluisille herkkusuille kerrottakoon, että vaikka koiranliha on pannassa Pekingissä olympialaisten aikana, kaupungin ravintolat tarjoavat yllin kyllin eksoottista purtavaa. Esimerkiksi käy vaikkapa eläinten elimiin erikoistunut Guolizhuang-ravintola, josta saa hummeria aasinpeniksen kera tai hevonkiveksiä chilidipillä. Hyvää ruokahalua!\nJapanissa puolestaan voi maistella poreilevaa ankeriasjuomaa. Valmistaja suosittelee tässä kuussa myyntiin tullutta tuotetta erityisesti helteen uuvuttamille miehille. Keltaisen nesteen kerrotaan sisältävän ankeriaan päästä ja luista peräisin olevaa uutetta ja lisäksi viittä kalan sisältämää vitamiinia. Kun tätä kiskoo kitusiinsa, taatusti jaksaa.\nRANKKA HOMMA. Ei ole helppoa olla Yhdysvaltain presidentti. Vastuu näyttää painavan George W. Bushin hartioita. (AP)\nSiivoa sotkusi!\nBritannian Torquayssa kaduilla oloaan keventävät kaljaveikot aiotaan laittaa siivoamaan omat jälkensä. Sangon ja mopin käytöstä kieltäytyviä voidaan sakottaa. Poliisikomisario Chris Singerin mukaan idea syntyi \"kieli poskessa\", mutta sitä ollaan toteuttamassa tosissaan. Paikalliset pelkäävät nyt, että känniset köriläät innostuvat käyttämään moppeja aseina aiheuttaen ympäristölle virtsanhajua vakavampia vahinkoja.\nKohtelias poliisi\nKiinalaisen Sanjianin kaupungin poliisi odotti kaksi vuorokautta kadulla ennen kuin pidätti kahden vuoden takaisesta yökerhoryöstöstä epäillyn Leng Qiangin. Vihje Lengin olinpaikasta tuli virkavallalle kesken tämän häävalmistelujen, eikä poliisi tahtonut nolata morsiamen sukua - etenkin, kun nuorikko oli selvästi raskaana. Koppalakit antoivat Lengin vieläpä viettää hääyön rauhassa ja pidättivät hänet vasta aamulla kesken unien.\nKunnon kosinta\nBrittiläinen Robert Szabo, 27, keksi luovan tavan kosia mielitiettyään. Hän teki maissipeltoon valtavan ympyrän, jonka sisällä luki: \"Tule vaimokseni Sarah!\" Sitten kosija vuokrasi lentokoneen pilotteineen ja vei Sarah Garsiden katsomaan taideteosta. \"Se oli romanttisinta, mitä kukaan on ikinä keksinyt\", kommentoi neito, joka vastasi tietenkin myöntävästi.\nOhion College Hillissä pidätettiin maanantaina harvinaisen hygieeninen myymälävaras - Martin Steve Johnson, 38, nimittäin yritti pölliä Walgreen-ketjun kemikaliosta 28 deodoranttia ja viisi pulloa ihonhoitotuotteita. Virkavallan kova koura tarttui mieheen pian myymälän ulkopuolella, joten hän ei raikastunut keikastaan lainkaan.\nVäärä neste\nKalifornian San Josessa parikymppinen valopää murtautui Reid-Hillviewin lentokentälle ja tankkasi autonsa täyteen kerosiinia. Toisin kuin miekkonen kuvitteli, auto ei kulje lentopetrolilla tavallista kovempaa.", "timestamp": "2017-11-21T07:24:31Z", "url": "http://www.iltalehti.fi/hullumaailma/200807308026528_hu.shtml"}