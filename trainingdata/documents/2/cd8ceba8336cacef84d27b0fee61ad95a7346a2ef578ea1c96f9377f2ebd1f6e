{"text": "Velomobiili kääntää päät - mediaoulu.fi\nYou are here: Home / Ihmiset / Velomobiili kääntää päät\nVihreä vekotin katukuvassa on katettu nojapyörä.\nOulun katukuvassa viillettää pieni, vihreä ja vikkelä vekotin. Joku saattaisi sanoa sitä Suomen nopeimmaksi tuorekurkuksi.\nKyseessä on velomobiili eli katettu nojapyörä. Se tunnetaan myös nimellä kinneri.\nSuomessa näitä tiedetään varmuudella olevan neljäkymmentä, siis katettuja versioita.\nNojapyöriä on Oulussa useita, mutta tämä lienee paikkakunnan ensimmäinen katettu versio.\nVelomobiilin omistaja Mika Rintala on pyörämies henkeen ja vereen. Mukavassa noja-asennossa poljettava velomobiili herätti pyöräharrastajan mielenkiinnon monestakin syystä.\n– 30 vuoden aktiivipyöräilyn jälkeen alkoivat paikat reistata ja viimeinen tikki oli epäonnistunut ranneleikkaus. Tämän hankinnan jälkeen on kuin nuori taas.\n– Pois ovat niska ja selkävaivat. Kädet eivät kipeydy ja ajaminen on nautittavaa. Varsinkin kun muistuu jälleen mieleen miltä ohittaminen tuntuu, erityisesti maastopyöräilyä harrastanut Rintala kehuu erikoista ajopeliään.\nKatetulla nojapyörällä voi ajaa huonollakin kelillä.\nMiten vihreä vekotin sitten poikkeaa normaalista polkupyörästä?\n– Suurin ero on että tätä poljetaan mukavassa noja-asennossa. Toinen on sitten ilmanvastus. Ero on niin suuri normaaliin pyörään verrattuna että nämä kiellettiin hyvin nopeasti pyöräkilpailuista.\n– Suomen ennätys tunnin ajossa on velomobiililla yli 78 kilometriä tunnissa kun normaali pyörien maailman ennätys on 52 kilometrin verran tunnissa.\nRauhassa polkiessa matkavauhti on noin 30km/h. Jos maantiepyörällä on tottunut pitämään kolmenkympin vauhtia, samalla voimalla pääsee velomobiililla neljääkymppiä.\nAlamäkeen velomobiililla pääsee seitsemääkymppiä.\n– Ainoa hankala kohta ovat ylämäet johtuen suuremmasta painosta. Tämä yksilö painaa 29 kg kun huippu maantiepyörät ovat seitsemän kilon painoisia.\nVelomobiili on hinnaltaan tavanomaisempia pyörämalleja kalliimpi. Lasikuituversio on reilut 6000 euroa ja hiilikuituversio on tuhat euroa kalliimpi.\n– Hankinnan jälkeen kulut ovat aika pienet. Ketjujen öljyäminen kerran vuodessa ja ketjun vaihto noin 40 000 kilometrin välein.\n– Renkaita tietenkin kuluu. Väittäisin että paljon turhempaankin voi rahansa laittaa. Halpa tämä on moneen muuhun viidenkympin villitykseen verrattuna, viidenkymmenen vuoden ikärajaa pikapuoliin lähestyvä Rintala muistuttaa.\nSuomesta velomobiilia ei voi ostaa, sillä sitä ei tuoda maahan tällä hetkellä. Rintala tilasi omansa verkon kautta Hollannista.\nPyörä on herättänyt Oulun seudulla paljon myönteistä huomiota.\n– Vain yksi keskari on nähty, mutta sen sijaan kymmeniä peukuttajia ja valokuvan ottajia. Iloisten ilmeiden määrää ei voi edes enää laskea.\nHinta 6000 eurosta ylöspäin varustelusta riippuen.\nTavaratilaa 100 litran verran.\nSuomessa noin 40 katettua versiota\nOulussa tiettävästi vain yksi.", "timestamp": "2020-04-06T21:38:34Z", "url": "http://mediaoulu.fi/2015/08/velomobiili-kaantaa-paat/"}