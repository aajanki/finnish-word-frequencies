{"text": "Ymparisto > Valtakunnallinen leväkatsaus 28.6.2018: Sinilevät lisääntyneet sisävesillä ja merialueilla\nValtakunnallinen leväkatsaus 28.6.2018: Sinilevät lisääntyneet sisävesillä ja merialueilla\nTiedote 28.6.2018 klo 12.39\n© Kuva: Ilkka Lastumäki / itameri.kuvat.fi\nSisävesillä sinileväkukintoja on ajankohtaan nähden normaalia enemmän. Myös merialueilla sinilevän määrä on lisääntynyt. Voimakas tuuli työntänee viikonloppuna Suomenlahdella sinilevää pois rannikolta ja hillitsee sinilevien pintakukintoja.\nSisävesillä sinilevää ajankohtaan nähden normaalia enemmän\nSinileväkukintojen määrä valtakunnallisen leväseurannan havaintopaikoilla on lisääntynyt. Ajankohtaan nähden sinileväkukintoja esiintyy normaalia enemmän. Hieman sinilevää esiintyi 38:lla ja runsaasti kymmenellä havaintopaikalla. Erittäin runsaita sinileväkukintoja ei ole vielä havaittu.\nLomakauden alku on lisännyt myös kansalaisten tekemiä sinilevähavaintoja. Havaintolähetin välityksellä on ilmoitettu 35 paikkaa, joilla on esiintynyt hieman sinilevää. Runsaita sinilevähavaintoja on tullut 13 Etelä- ja Keski-Suomen alueelta. Kansalaisiltakaan ei ole tullut yhtään ilmoitusta erittäin runsaasta sinilevästä.\nSisävesien pintalämpötilat ovat hieman nousseet, mikä voi lisätä sinilevähavaintojen määrää. Pintavesien lämpötila on Etelä-Suomessa 17-21 astetta, Keski-Suomessa 16-18 astetta, Pohjois-Pohjanmaalla ja Kainuussa 16-17 astetta ja aivan pohjoisimmassa Lapissa alle 14 astetta.\nSinilevät lisääntyneet merialueilla\nSinilevän määrä on lisääntynyt merialueilla, mikä on tyypillistä kesäkuun lopussa. Havaitun sinilevän määrä vaihtelee vähäisestä erittäin runsaaseen. Avomerelle on kehittynyt Suomenlahdella pintakukintaa ja rannikolla sinilevää on havaittu paikallisesti pääasiassa Saaristomerellä ja Suomenlahdella.\nLoppuviikoksi ennustettu voimakas tuuli työntänee Suomenlahdella havaittua sinilevää pois rannikolta ja hillitsee sinilevien pintakukintoja.\nMerivesi on hieman lämmennyt viime viikosta. Suomen avomerialueiden pintalämpötila vaihtelee alle 10 asteesta hieman yli 15 asteen. Rannikolla vesi on paikoin lämpimämpää, lähes 20 astetta.\nJärvi- ja merialueiden sinilevähavaintoja voi ilmoittaa Ympäristöhallinnon ylläpitämään Järvi-meriwikiin käyttäen Havaintolähettiä. Ilmoitetut havainnot näkyvät valtakunnallisella levätilannekartalla.\nRunsaasta sinileväesiintymästä uimarannalla kannattaa ilmoittaa kyseisen kunnan terveydensuojeluviranomaisille.\nIso kartta viikon 26 levätilanteesta\nVoimakkaiden sinileväkukintojen riski aikaisempia vuosia pienempi kesällä 2018 Suomen merialueilla (Tiedote, 7.6.2018)\nTutkija Kristiina Vuorio, Suomen ympäristökeskus SYKE (29.6. saakka)\nKorkeakouluharjoittelija Henna Raitanen, Suomen ympäristokeskus SYKE (2.7. alkaen)\npuh. 050 359 8046, etunimi.sukunimi@ymparisto.fi\nTutkija Heidi Hällfors, Suomen ympäristökeskus SYKE (29.6. saakka)\npuh. 0295 251 114, etunimi.sukunimi@ymparisto.fi\nVanhempi tutkija Sanna Suikkanen, Suomen ympäristökeskus SYKE (2.7. alkaen)\nErikoistutkija Jouni Lehtoranta, Suomen ympäristökeskus SYKE (29.6. saakka)\npuh. 0295 251 363, etunimi.sukunimi@ymparisto.fi\nErikoistutkija Seppo Knuuttila, Suomen ympäristökeskus SYKE (2.7. alkaen)\npuh. 0295 251 286, etunimi.sukunimi@ymparisto.fi\nViestintäassistentti Tuula Rosberg, Suomen ympäristökeskus SYKE\npuh. 0295 251 573, etunimi.sukunimi@ymparisto.fi", "timestamp": "2020-08-11T19:25:04Z", "url": "https://www.environment.fi/fi-FI/Meri/Valtakunnallinen_levakatsaus_2862018_Sin(47237)"}