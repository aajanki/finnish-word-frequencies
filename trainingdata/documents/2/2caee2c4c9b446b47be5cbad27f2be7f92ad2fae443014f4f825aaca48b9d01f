{"text": "Pommi, halkeama ja räjähtänyt rengas – Lentokoneita on hajonnut ilmassa monesta syystä | Yle Uutiset | yle.fi\n5.11.2015 klo 20.26päivitetty 5.11.2015 klo 20.28\nValokuva Lockerbien lento-onnettomuuspaikalta joulukuussa 1988.Roy Letkey / AFP\nLontoosta lähtenyt lento PA103 valmistautui Atlantin ylitykseen Skotlannin yläpuolella 21. joulukuuta 1988, kun ilmeisesti radionauhuriin kätketty pommi räjähti Boeing 747-koneen ruumassa. Kone katosi tutkasta ilman hätäkutsua.\nRäjähdys oli puhkaissut reiän koneen runkoon, minkä seurauksena runko repesi auki ja kone putosi osina Lockerbien kylään. 270 ihmistä kuoli. Libyan hallituksen lukuun toiminut Abdel Basset Ali al-Megrahi todettiin myöhemmin syylliseksi terroritekoon.\n14 vuotta myöhemmin China Airlinesin Boeing 747-200 oli saavuttamassa 35 000 jalan matkalentokorkeutta Taiwaninsalmen yläpuolella, kun kone yhtäkkiä katosi niinikään ilman hätäkutsua lennonjohdon tutkasta.\nKoneen osia ja ruumiita löydettiin myöhemmin mereltä ja Taiwanilta. Lennon CI611 tuhossa kuoli 225 ihmistä. Tutkijat selvittivät, että kone oli hajonnut ilmassa puutteellisen korjauksen seurauksena.\nSen pyrstö oli osunut kiitotiehen laskussa 22 vuotta aiemmin, eikä koneen runkoa ollut vahvistettu valmistajan ohjeiden mukaisesti. Rungon metalliin oli muodostunut halkeamia, jotka olivat pahentuneet tuhansien nousujen ja laskujen ja rungon paineistamisen seurauksena.\nIlmailuhistoria tuntee lukuisia tapauksia, joissa lentokone on kadonnut tutkasta ilman ennakkovaroitusta tai tietoa ongelmista. Yleensä kyse on ollut joko pommi-iskusta tai lentokoneen rakenteen pettämisestä.\nAviation Safety Network -tietokanta listaa 89 pommi-iskua tai iskun yritystä lentokoneisiin viimeisen 65 vuoden ajalta. Pelkästään 1980-luvulla lentokoneisiin tehtiin Lockerbien lisäksi kymmenen kuolemaan johtanutta pommi-iskua.\nLockerbien seurauksena lentokenttien turvatoimia kiristettiin, ja 1990-luvulla sattui vain yksi vakavampi pommi-isku. 2000-luvulla terroristit ovat onnistuneet räjäyttämään pommin lentokoneessa kahdesti.\nMolemmat tapaukset sattuivat samana päivänä: 24. elokuuta 2004 kaksi Moskovasta lähtenyttä matkustajakonetta räjähti ilmassa muutaman minuutin sisällä. Venäjän viranomaisten mukaan pommi-iskut teki kaksi tshetsheeninaista.\nTupolev 154 syöksyi pommi-iskun seurauksena Glubokyn kylään Donin Rostovissa 24. elokuuta 2004.Anatoli Maltsev / EPA\nMatkustajakoneissa on sattunut räjähdyksiä myös muista syistä kuin pommin takia. Vuonna 1996 TWA-yhtiön Boeing 747 -koneen polttoainetankissa olleet kerosiinihöyryt räjähtivät ilmassa neljän kilometrin korkeudessa.\nKone tuhoutui ja 230 ihmistä kuoli. Tutkijoiden mukaan kipinän aiheutti ilmeisesti oikosulku polttoaineen määrää mittaavassa anturissa.\nKymmenen vuotta aiemmin Mexicana-yhtiön Boeing 727 -koneen kohtaloksi koitui väärin täytetty rengas. Rengas oli ylikuumennut lähtökiidossa ja räjähti koneen saavutettua matkalentokorkeuden.\nRäjähdys katkaisi polttoaine- ja hydrauliikkaputkia, ja kone syöksyi tulipallona Sierra Madren vuoristoon. Tutkimuksessa kävi ilmi, että rengas oli täytetty typen sijaan ilmalla. Väärä kaasu, korkea lämpötila ja ympäristön alhainen ilmanpaine aiheuttivat renkaan räjähtämisen.\nHeti turman jälkeen kaksi Lähi-idässä toimivaa äärijärjestöä ilmoitti aiheuttaneensa koneen putoamisen. Ryhmien mukaan pudottaminen olisi ollut kosto viikkoa aiemmin sattuneelle Syrtinlahden yhteenotolle, jossa osapuolina olivat Yhdysvaltain ja Libyan laivastot.\nTurman syyn tutkijoiden mukaan ulkopuolisilla ei kuitenkaan ollut osuutta Mexicanan koneen putoamiseen.\nPudottiko pommi lentokoneen? – Trafi varautuu uusiin turvajärjestelyihin 5.11.2015\nUlkomaatPommit ja räjähdykseträjähdyksetlento-onnettomuudetlentokoneetaseetlentoturvallisuuslentoliikenneonnettomuudetliikenneonnettomuudet", "timestamp": "2019-12-12T16:42:23Z", "url": "https://yle.fi/uutiset/3-8434466"}