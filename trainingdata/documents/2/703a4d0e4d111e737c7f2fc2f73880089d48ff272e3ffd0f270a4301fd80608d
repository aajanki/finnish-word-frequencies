{"text": "Suojelu sai sääksen tarraamaan elämään – Hämeen Sanomat\nSuojelu sai sääksen tarraamaan elämään\nKumisaappaat maiskahtavat suonsilmässä ja kolmensadan metrin päässä arat petolinnut karkaavat pesältään. Olemme Rengossa, mutta tarkempaa paikkaa ei nyt kerrota, sillä ihmiset eivät ole tervetulleita tänne.\nTämä on sääksen valtakunta.\nIhmiset eivät häiritse Kanta-Hämeen maakuntalintua pahansuopuuttaan, vaan ajattelemattomuuttaan.\n-Ihmiset sanovat, että ”ei me mitenkään haluttu häiritä, haluttiin vain läheltä katsoa”, Sääksisäätiön toiminnanjohtaja Juhani Koski kertoo.\nLintupari nousee kaartelemaan korkealle yläpuolellemme. Kanta-Hämeen ja koillisen Pirkanmaan alueella pesii noin 70 sääksiparia, ja kaikkiaan niitä pesii Suomessa noin 1000 paria. Muninta on alkamaisillaan näinä päivinä.\nSääksien määrä on huomattavasti suurempi kuin nelisenkymmentä vuotta sitten, jolloin Juhani Koski tovereineen ryhtyi työhön linnun suojelemiseksi. Ei liene liioiteltua väittää Kosken työn vaikuttaneen ratkaisevasti siihen, että sääksi on noussut Suomessa uhanalaisesta lajista silmälläpidettäväksi.\n-Hyvä ystäväni Pentti Linkola sanoi jo 1960-luvulla, että Suomessa pesii 2000-luvulle tultaessa 10 sääksiparia. Mutta käynnistimme 1970-luvulla tekopesäohjelman, ja se on elvyttänyt kannan. Suojeluohjelman onnistuminen on taannut, että sääksellä on taas jalansijaa, Koski kertoo.\nHän tarkoittaa, että lähes kaikki sääkset pesivät nykyään suojelijoiden rakentamissa keinotekoisissa pesissä. Sellaisen yllä linnut nytkin liitelevät.\nTekopesiä tarvitaan, koska runsas lumi ja kevätmyrskyt katkovat korkeiden pesäpuiden latvoja, ja sääksi tarvisee kodikseen nimenomaan sellaisen puun, josta näkee koko maiseman kaikkiin suuntiin.\nKalastus on koiraanvirka\nVetäydymme kauemmas tarkkailemaan ja annamme lintujen palata pesälleen.\nJuhani Koski tukee kaukoputkensa jalat suohon, ja putken läpi näemme, että naaras laskeutuu pesään, jää tarkkailemaan meitä. Se päästelee muutaman kerran suustaan varoitusääniä, pjop-pjop. Koiras lentää autereiselle taivaalle ja palaa jonkin ajan kuluttua kala mukanaan. Pudotettuaan saaliin naaraalle se istahtaa läheiseen puuhun odottamaan.\n-Kun lintuja häiritään, koiras ei oikein tiedä, mitä sen pitäisi duunata. Se ottaa korkeutta ja lähtee kalaan, ajattelee, että se on sen homma, ja mamma jää puolustamaan pesää. Kun naaras on syönyt kalan, koiras tulee parittelemaan, laskeutuu naaraan selkään, Koski selittää.\nArvokas kontrollikäynti\nJuhani Koski puhuu sääksistä tuttavallisesti. Hän viittaa heihin kundeina, jätkinä ja mammoina, nuoria lintuja hän kutsuu poikamiehiksi ja poikamiestytöiksi. Eräällä linnulla on jopa nimi.\nInnostus sääksiin syttyi jo koulupoikana vuonna 1952 petolintuja rengastaessa.\n-Kun sääksen pesälle kiipeää ja katsoo levittäytyvää hämäläistä maisemaa siltä tasolta, ymmärtää, miksi on valinnut sellaisen linnun kuin on, Koski maalailee.\nHän on tarponut samoja maisemia jo 40 vuoden ajan. Tämäkin suo on läpikotaisin koluttu, ja sen huomaa varmoista askelista. Tämänkertainen käynti on vuoden ensimmäinen tällä pesällä.\n-Tämä oli arvokas kontrolli. Näimme, että pesällä on kaikki hyvin, ja sapuskaakin tuli, mikä on hyvä merkki. Seuraavan kerran tulen heinäkuun lopulla, jolloin on toivottavasti kolme poikasta rengastettavana, Koski kertoo.\nKun sääksiperhe kesän lopulla tai alkusyksystä muuttaa, ensimmäinen lähtijä on naaras. Kesän aikana se luopuu paljosta ruuasta poikasten hyväksi, ja elokuulla se poistuu pesältä lihottaakseen itsensä muuttokuntoon.\nSen jälkeen koiras ruokkii poikasia, kunnes syyskuussa niidenkin on aika lähteä kohti päiväntasaajaa. (HäSa)", "timestamp": "2019-11-18T15:04:48Z", "url": "https://www.hameensanomat.fi/uutiset/suojelu-sai-saaksen-tarraamaan-elamaan-21303/"}