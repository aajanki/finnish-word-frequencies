{"text": "Hepokönkäällä on uudistettu rakenteita\n-20.6.2017 10:14:00-\nKäynti Hepokönkään vesiputouksella tarjoaa tänä kesänä kävijöilleen jotain uutta, sillä Hepokönkään aluetta on vastikään remontoitu. Korjaustyöt toteutettiin viime syksynä. Puistomestari Raimo Moilanen Metsähallituksen luontopalveluista kertoo isoimman muutoksen olevan lankkupolun korvaaminen kivituhkapolulla.\n- Reitin alkupätkähän on jo aikaisemmin ollut kivituhkasta tehty. Nyt joen takaosa, joka oli aikaisemmin lankkupolkuna, muutettiin kivituhkaksi. Se on esteetön reitti, Moilanen kuvailee.\nViime kesänä Hepokönkäällä käynyt saattoi huomata lankkupolkuun ilmestyneet, lautojen katkeilusta aiheutuneet reiät ja niiden korjauksesta aiheutuneet lankkujen värierot. Moilanen näkeekin kivituhkan hyötynä sen ylläpidon helppouden.\n- Se on aika huoltovapaa, siksi siihen siirryttiinkin. Jos kivituhka urautuu oikein pahasti, niin sitten käydään tasoittelemassa sitä. Lankkupolku oli oikeastaan elinkaarensa päässä: sitä täytyi koko ajan uusia, kun lankkuja lahosi ja katkeili.\nHepokönkäällä on uudistettu myös vesiputouksen katselupaikkoja. Lisäksi alueelle on rakennettu täysin uusia mukavuuksia huomioimaan kävijöiden tarpeita entistä paremmin. Kaikissa uudistuksissa on huomioitu reitin esteettömyys.\n- Näköalatasanteet ylhäältä ja alhaalta on uusittu, samoin kaikki opasteviitat. Sitten on rakennettu ihan uutta: putouksen päälle näköalatasanteen viereen on tehty invavessa, liiteri ja puolikota, jossa voi paistaa makkaraa.\nRaimo Moilanen kertoo uudistustöistä saadun palautteen olleen myönteistä. Kävijäpalautetta kuitenkin odotellaan edelleen, sillä myöhäisen kevään takia esteettömiä reittejä tarvitsevia vierailijoita on käynyt vesiputouksella vasta vähän.\nUusittu polku ei vaadi alueella retkeileviltä minkäänlaista erityishuomiointia. Yhteen asiaan Moilanen kuitenkin toivoo kävijöiden kiinnittävän huomiota: Hepokönkäällä ei ole jätehuoltoa, joten retkeilijöiden toivotaan ylläpitävän ympäristön siisteyttä.\n- Kun kävijät lisääntyvät, jätehuoltoon täytyy myös kiinnittää huomiota. Se on roskaton paikka eli mitä viet, sen myös tuot pois, Moilanen ohjeistaa.\nHepokönkään uudistuksista enemmän 21.6. Puolanka-lehdessä.\nMiia Seppänen, kuva Harri Karvonen", "timestamp": "2017-11-18T19:42:10Z", "url": "http://matkailu.puolanka-lehti.fi/index.php?page=1&mode=uutinen&id=4996"}