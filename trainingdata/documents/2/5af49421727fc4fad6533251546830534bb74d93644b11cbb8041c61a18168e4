{"text": "Bengt Nilsson – Wikipedia\nBengt Nilsson (17. helmikuuta 1934 Härnösand – 11. toukokuuta 2018[1]) oli ruotsalainen korkeushyppääjä. Hän oli 1950-luvun puolivälissä lajissaan Euroopan paras mutta lopetti kilpailemisen jo 22-vuotiaana.\nKultaa Bern 1954 korkeushyppy\nOmalaatuisella \"sammakkotyylillä\" korkeutta hypännyt 181-senttinen \"Benke\" Nilsson ylitti 19-vuotiaana 201 senttimetriä. Seuraavana vuonna hän paransi edelleen ja hyppäsi 9. heinäkuuta 1954 Euroopan ennätyksen 205 cm – Kalevi Kotkaksen vanha ennätys oli kestänyt lähes 18 vuotta. Göteborgissa 15. heinäkuuta hän paransi yhdessä kilpailussa ennätystä kolmeen otteeseen: 206, 208 ja 210 cm. Bernin EM-kilpailuissa hän voitti kultaa tuloksella 202 cm. Vielä syyskuussa hän paransi Göteborgissa Euroopan ennätykseksi 211 cm. Yhdysvaltalaisistakin vain Ernest Shelton pääsi tuona vuonna yhtä korkealta[2].\nVuonna 1955 Nilsson ylitti 210 cm ja oli Sheltonin jälkeen maailmantilaston kakkonen[3]. Vuonna 1956 hän ylitti 209 cm ja oli maailmantilastossa toiseksi parhaana eurooppalaisena neljäs[4]. Hän loukkaantui ennen Melbournen 1956 olympialaisia ja jäi kisoissa karsintaan. Korkeushyppääjän uransa hän lopetti siihen.\nHannus, Matti: Yleisurheilu: Tuhat tähteä, s. 216–217. WSOY, 1983. ISBN 951-0-11900-8.\n↑ Bengt Nilsson (ruotsiksi)\n↑ Yleisurheilu 1954-55 – Suomen Urheiluliiton vuosikirja. Suomen Urheiluliitto, 1955.\n↑ Yleisurheilu 1955-56 – Suomen Urheiluliiton vuosikirja. Suomen Urheiluliitto, 1956.\n↑ Yleisurheilu 1956-57 – Suomen Urheiluliiton vuosikirja. Suomen Urheiluliitto, 1957.\nNoudettu kohteesta ”https://fi.wikipedia.org/w/index.php?title=Bengt_Nilsson&oldid=17309906”\nViimeksi muokattu 17. toukokuuta 2018 kello 06.36", "timestamp": "2020-02-21T07:21:54Z", "url": "https://fi.m.wikipedia.org/wiki/Bengt_Nilsson"}