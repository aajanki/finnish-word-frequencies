{"text": "Kulinaarimuruja: helmikuuta 2012\nTaannoisten paellaorgioiden jälkiruoaksi väsäsin crema catalanaa, tuota poltetun kerman espanjalaisversiota.\nCrema catalanan erottavat crème brûléesta lähinnä kerma-munaseokseen lisätyt appelsiininkuori ja kanelitanko, jotka antavat herkulle kivan sivumaun.\nTein jälkkärin Hesarin ohjetta mukaillen. Noin puolikkaasta annoksesta syntyi kolme kokonaista ja yksi vajaa kipollinen tätä ihanuutta. Minulla hyydytysaika tosin venähti melkein kaksinkertaiseksi reseptissä ilmoitettuun verrattuna. Se johtunee käyttämäni astian muodosta, sillä oikeaoppinen crema catalana-kippo on vissiin matalampi ja laakeampi. Makean osuuden palanpainikkeeksi hankittu makea sherry ei valitettavasti sopinut crema catalanan kaveriksi ollenkaan. Sen sijaan aterian päätöskahvien kanssa tarjoamani suklaan kanssa se toimi loistavasti! Tarvitset:\n½ appelsiinin kuoren\n½ vaniljatangon\n½ dl ruskeaa ruokosokeria\nkanelitangon\nLaita uuni kuumenemaan 100-asteiseksi.\nPese appelsiini ja raasta puolikkaan hedelmän kuoren oranssi osa.\nHalkaise vaniljatanko ja kaavi siemenet talteen.\nKiehauta kattilassa kerma, sokeri, kanelitanko, appelsiinin kuori, vaniljansiemenet sekä vaniljatangon ranka. Anna maustua 30 minuuttia.\nYhdistä keltuaiset ja maito. Siivilöi joukkoon kermaseos ja sekoita hyvin.\nKaada massaa uuninkestäviin vuokiin ja kypsennä, kunnes vanukkaat ovat hyytyneet. Aikaa tähän kuluu vuoista ja uunista riippuen tunnista kahteen tuntiin.\nJäähdytä vanukkaat jääkaapissa yön yli. Ripottele ennen tarjoilua vanukkaiden päälle ohut kerros sokeria ja karamellisoi pinta tohottimella.\nMuutama viikko sitten kokkasin ruokavierailleni massiivisen satsin paellaa. Miellän paellan kesäiseksi evääksi, mutta mukavaa sitä oli syödä paukkupakkasillakin.\nEspanja maistui myös alkupaloissa (Manchegoa, jamón serranoa, valkosipulioliiveja, artisokkatahnaa ja patonkia) sekä jälkiruokana nautitussa crema catalanassa.\nPaella on vähän niin kuin espanjalainen pyttipannu, koska siihenkin on hyödynnetty jämiä ja niitä tykötarpeita, joita kaapeista on sattunut löytymään. Puritaanisimmat kokkaajat hyväksyvät paellalihaksi vain kania. Puhdasoppisimmat skippaavat pannulta myös äyriäiset ja muut merenelävät.\nItse tykkään laittaa paellaan mausteista chorizoa ja kanaa. Tai oikeastaan kukkoa Viskilän tilalta, sillä lopetin broilerin pumpattujen rintafileiden ostamisen parisen vuotta sitten tutustuttuani Rossiin.\nMyös katkaravut kuuluvat itseoikeutetusti Kulinaarimurulan paellaan, vaikka niidenkin käyttäminen juilii omaatuntoa. WWF:n kalaoppaan liikennevalojen noudattaminen ei ole aina helppoa. En tee paellaa kuitenkaan kovin usein, joten harvinaisesta herkusta osaa nauttia enemmän silloin kun sitä on tarjolla. Tällä kertaa kyytipoikana toimi mallikkaasti muheva Celler Cal Pla Tinto Crianza 2006.\n3 kukonpojan koipea\n300 g chorizoa\nison sipulin 3 valkosipulin kynttä punaisen paprikan 2 dl paseerattua tomaattia 2 dl puuroutumatonta riisiä 1 tl sahramia 5 dl kanalientä mustapippuria suolaa\n100 g pakasteherneitä 300 g kokonaisia katkarapuja persiljaa\nLaita uuni lämpenemään 175-asteiseksi. Hiero kukonkoipiin öljyä, paprikajauhetta ja suolaa. Paista kinttuja uunissa noin tunnin verran, kunnes ne ovat kypsiä. Irroita lihat luista ja paloittele ne suupaloiksi. Pilko myös nahka pikkuriikkiseksi silpuksi.\nKuutioi chorizo, sipuli ja paprika. Silppua valkosipulinkynnet. Paista makkarakuutioita pannulla, kunnes niistä irtoaa rasvaa. Lisää sipuli- ja paprikakuutiot sekä valkosipuli- ja nahkasilput. Freesaa seosta noin viiden minuutin ajan. Lisää paseeratut tomaatit ja anna muhia kymmenisen minuuttia.\nRipottele joukkoon riisit ja sahrami. Kaada päälle kanaliemi ja anna kypsyä miedolla lämmöllä puolisen tuntia, kunnes neste on imeytynyt riisiin. Hämmennä paellaa vain muutaman kerran kypsymisen aikana.\nMausta mustapippurilla ja lisää tarvittaessa suolaa.\nSekoita joukkoon pakasteherneet ja katkaravut. Anna niiden lämmetä hetki.\nKoristele silputulla persiljalla ja sitruunalohkoilla.\nriisiä,\nsiivekkäitä,\nViime viikonloppuna saksalaiset valtasivat Chef & Sommelierin. Kyseessä ei ollut kuitenkaan vihamielinen ravintolakaappaus, vaan kokkiverkostoprojektin puitteissa tehty sopuisa vierailu. Pure Berlin on ravintolakonsepti, joka keskittyy tuunaamaan vanhoja ja jopa unohdettuja saksalaisia ruokia tämän päivän makumaailmaan sopiviksi. Visiitti C&S:ssä starttasi kavereiden maailmankiertueen.\nReilut pari viikkoa sitten junailin itseni illalliselle Tampereelle ravinteli Berthaan (Rautatienkatu 14) ja heti ruoan päälle takaisin Helsinkiin. Pikaisen paluun aiheutti Ravintolapäivä houkuttelevine sianlihasämpylöineen.\nBertha osallistuu kahdeksan muun tamperelaisravintolan kanssa tämän kuun loppuun saakka kestäville kulinaariviikoille, jotka on masinoinut Food is Art-yhdistys.\nEn kuitenkaan ottanut Berthan Food is Art-teemamenua, vaan päädyin tekemään valintoja normilistalta, joka vaihtuu ilmeisesti kiitettävän usein.\nAlkupalaksi söin maukasta pekonilla vyötettyä possunlihaa. Sille paritettu punaviini (joku Dorigon viini, en muista mikä) ei mielestäni sopinut sapuskan kaveriksi parhaalla mahdollisella tavalla.\nPääruokani oli aivan tyrmäävän hyvää rapeanahkaista kuhaa fenkoli-tomaattilisukkeella. Myös suositusviini (Terres Dorées Vin de Pays Roussanne 2008) oli napakymppi.\nSkippasin juuston (joka kyllä lemusi lupaavalta muutaman seurueemme jäsenen lautasella) ja hörpin väliruokana myös alkudrinksuksi nauttimaani englantilaista (!) kuohuviiniä, jonka nimeä en ymmärtänyt kirjata muistiin.\nPidin kovasti myös jälkkäristä, jossa maistuivat appelsiini, sitruuna ja kerma. Château Le Clou Cuvee Andromede 2005 toimi herkun kanssa oivallisesti.\nBerthan tyttöjen hiekkalaatikon nurkassa äpöttänyt pinkki Barbapapa oli ihana ♥ Ruoat, viinipaketti, pari lasia kuohuvaa sekä digestiiviksi imaisemani geetee kustansivat 86 euroa. Varsin kohtuullista siis.\nBertha oli kaikin puolin erittäin positiivinen kokemus. Sinne kannattaa mennä vähän pidemmänkin matkan päästä.\nKun selvisi, että kuluvan kuukauden ruokahaasteen aiheena on viimeinen ateria, tiesin välittömästi millä eväällä kisaan osallistun: panokseni skabaan on luonnollisesti Elviksen sydänkohtausvoileipä.\nTämän smörgarin väitetään olleen Elvis Presleyn lempiruokaa ja siihen viitataankin usein yksinkertaisesti nimellä The Elvis. Tällaisilla leivillä lienee myös (lopunaikojen lääkeriippuvuuden ohella) oma osuutensa Kunkun liian varhaiseen kuolemaan.\nSydärileipä oli kyllä aika heviä kamaa ja siksi juuri loistava ehdokas vihonviimeiseksi syömiseksi. Leivästä suoriuduttuani tuli mieleen, että Samarin olisi ehkä toiminut ruokajuomana hiilihapotettua vettä paremmin.\n4 luomupekonisiivua\n2 viipaletta maalaisleipää (esim. Rezén Campaillou'ta)\nReilun kaupan banaanin\nPaista pekonit pannulla rapeiksi.\nVoitele leipäviipaleiden toiset puolet maapähkinävoilla.\nViipaloi banaani ja asettele siivut toisen leipäviipaleen maapähkinävoidellulle puolelle. Laita pekonit banaanien päälle. Kruunaa mahtisandwich toisella leipäviipaleella siten, että maapähkinävoideltu puoli on pekoneita vasten. Sulata pannulle pekoninrasvojen joukkoon nokare voita ja paista leipä molemmilta puolilta kauniin kullanruskeaksi.\nPuolita leipä ja nauti se Elviksen muistoa kunnioittaen.\nSalven ja Nosturin välimaastoon jää kummallisen muotoinen rakennus, jossa on ollut vaikka minkämoisia ravintoloita. Tällä hetkellä siinä toimii Asia1 (Hietalahdenranta 6), josta saa hot potia.\nHot potin ideana on kypsentää erilaisia aineksia liemessä, jota voidaan maustaa monenmoisilla maustekastikkeilla. Samalla syntyy loistokeitto, jota voi syödä pitkin matkaa tai hörpätä sen vasta aterian lopuksi.\nOikein kivaa on se, että jokainen ruokailija saa ikioman hot pot-hässäkän ison yhteisen kattilan sijasta. Omien astioiden ansiosta kukin seurueemme jäsen pystyi ottamaan makuunsa sopivan kypsennysliemen. Itse olin perusliemilinjalla, toiset valitsivat kasvis- ja chililiemet.\nAineslista oli laajahko, joten annoimme tarjoilijan tuoda meille \"vähän kaikkea\". Ensimmäisessä erässä pöytään kannettiin possu-, broileri- ja kalapyöryköitä, broileria sekä kiinalaista säilykelihaa (Spam, Spam, Spam and Spam). Kastikekipoista löytyi BBQ-, chili- ja sataysoosseja sekä valkosipuliöljyä ja tuoretta korianterisilppua.\nSeuraava satsi sisälsi munanyyttejä, mustekalaa, kalapaloja (vaikuttivat vähän vanhoilta), raputikkuja ja jättikatkoja.\nKolmannella tarjottimella oli lootuksen juuria, pavunituja, herkkusieniä, kiinalaisia siitakesieniä ja nuudeleita.\nLopuksi saimme vielä pari lautasellista paperinohuita lampaan- ja naudanliharullia sekä tofua.\nSeuraavalla kerralla en kyllä ottaisi noin laajaa arsenaalia asioita, vaan pitäytyisin muutamassa aineksessa. Suosikkejani olivat kalapullat, mustekalat, lootuksen juuret, sienet, ravut sekä lampaanliharullat.\nKiinalainen olut toimii hot potin kaverina erinomaisesti. Koko lysti kustansi 32 euroa. Melko edullista siis.\nPresidentinvaaleja tuli valvottua hartaasti kahteen kertaan kera asianmukaisin murkinoin. Kuten otsikosta voi päätellä, Kulinaarimurulassa kannatettiin molemmilla kierroksilla Pekka Haavistoa. Lopputuloksen selvittyä täällä ei kuitenkaan olla kokoamassa muuttokuormaa, sillä Sauli Niinistöstäkin tullee ihan hyvä pressa.\nSe politikoinnista ja takaisin sapuskoihin. Superjännittävissä ensimmäisissä valvojaisissa oli tarjolla hodareita. Sämpylät tein ohjeella, joka on testattu ja hyväksi havaittu ainakin Herkku & Koukussa sekä Pumpkin Jamissa. Kehut eivät ole turhia, sillä sämpylät olivat loistavia!\nSörkan nakit sämpylöiden väliin oli tehnyt Chef Wotkins. Lisäksi hodareiden väliin sullottiin punasipulihilloketta, majoneesia, hapankaalia ja sinappia.\nKuumien koirien kaverina joimme sanfranciscolaista Anchor Steamia. Kun toiselle kierrokselle selvinneet varmistuivat, korkkasimme vielä pullon shampanjaa ja jälkkäriksi hommattu Frödingen mutakakku unohtui pakastimeen.\nViime sunnuntaisia valvojaisia varten reseptiarkistoja täytyi koluta tovi, ennen kuin löysin perinteisen lihapiirakan ohjeen. Olen vissiin tehnyt tätä ihanuutta viimeksi Ahtisaaren presidenttikaudella, joten lapsuuden herkkua olikin jo korkea aika väsätä uudelleen. Lihipiirakka oli juuri niin rasvaista ja maukasta kuin muistinkin. Rahkavoitaikina oli yllättävän vaivaton tehdä ja kylmänä sen kauliminen oli helppoa kuin mikä.\nVaalifinaaliäänestys osui sopivasti Runebergin päiväksi, joten leivoin valvojaisjälkkäriksi runebergintorttuja. Tein torttuja sen verran reilumman satsin, että niistä riitti viemisiä töihin, missä minulla on käytössä Paavon ja Vuokon kuninkaallinen rakkausmuki ♥\n300 g luomunaudan jauhelihaa\nmunan voiteluun\nTee ensin taikina. Nypi voi ja jauhot muruiksi. Lisää rahka ja sekoita tasaiseksi.\nAnna taikinan hyhmettyä jääkaapissa parin tunnin ajan.\nKeitä riisit kypsiksi lihaliemessä. Keitä myös munat koviksi.\nPaista jauheliha ja silputtu sipuli pannulla nokareessa voita. Mausta suolalla ja pippurilla.\nSekoita riisit, pieniksi pilputut munat sekä jauheliha-sipuliseos tasaiseksi täytteeksi. Tarkista maku.\nJaa taikina kahtia. Kauli toisesta puoliskosta piirakan alaosa ja siirrä se leivinpaperoidulle uunipellille.\nLevitä täyte tasaisesti pohjalle ja kaulit loput taikinasta piirakan kanneksi.\nVenytä kansitaikinan reunoja ja käännä ne pohjataikinan alle. Voitele kansitaikina munalla ja pistele siihen reikiä haarukalla.\nPaista lihapiirakkaa uunissa 20-30 minuuttia. Jos pinta uhkaa tummua liikaa, peitä piirakka foliolla.\nEilisen järjestyksessään neljännen Ravintolapäivän puitteet olivat Suomessa melkoisen haastavat. Tällä kertaa pop up-ravintoloita synnytettiin myös maamme rajojen ulkopuolelle muiden muassa Japaniin ja Nicaraguaan. Helsinkiin pulpahti paukkupakkasesta huolimatta huikeat 131 ravintolaa. Lumituiskua uhmaten kävin syömäkylässä neljässä niistä. Onkohan pulpahdus pop upin virallinen suomenkielinen vastine?\nEnsimmäinen rastini sijaitsi Ruttopuiston Porknamissa. Siellä oli tarjolla täytettyjä vietnamilaistyylisiä possupatonkeja.\nPatongin välistä löytyi glaseerattua possunkylkeä, pikkelöityä kurkkua, paahdettua sipulia, kipakkaa srirachamajoneesia ja tuoretta korianteria. Aivan törkeän hyvää, paras aamiainen aikoihin! Talvigrillaus vaatii oikeaa asennetta ja kerrospukeutumista myös pipo-osastolla.\nRuttiksesta tallustelin Senaatintorille, jonne oli pystytetty Yurt Cafe. Se sopi kivasti maisemaan.\nSisällä jurtassa oli lämmintä ja kahvia keiteltiin nokipannuissa.\nPannukahvin kaverina natustelin keksin, jonka puolukat jurttatyypit olivat keränneet Helvetinjärveltä. Kahvin alkuperästä heillä ei ollut täyttä varmuutta.\nKeskustasta matkustin ratikalla tapaamaan tuttuja idyllisen lumiseen Karhupuistoon...\n...jonne avautui pienten kaasupullovaikeuksien jälkeen The Hog and Apple. Loistojuttu, sillä maukkaita sikasämpylöitä tarjoilevia paikkoja ei voi olla liikaa!\nEsikokattujen possunpalojen toinen kypsennys suoritettiin puistossa. Kattiloissa pöhisi karamellisoituja punasipuleita sekä jumalaista omenasoossia.\nHerkkusämpylä valmiina syötäväksi.\nLumihankiseisomisen jälkeen harhauduimme ydinkalliolaiseen yksityisasuntoon spontaanisti syntyneeseen punaviinibaariin, jossa taustamuzakina oli saksalaisia iskelmiä. Leck mich am Arsch!\nPäivän viimeiseen paikkaan, Po russkiin, olimme kaverini kanssa elokuisista pettymyksistä viisastuneina varanneet pöydän ennakkoon. Menu koostui venäläisen keittiön antimista ja pöytäseuraksi saimme mukavan nuoren parin. Ensimmäisenä meille tuotiin kaali- ja sienipiirasta sekä erittäin suunmukaisia marinoituja paprikoita.\nPiiraiden kanssa lusikoin järisyttävän hyvää kaalisoppaa, jonka reseptin ravintoloitsija lupasi laittaa jakoon. Maistoin myös kamun tilaamaa kalakeittoa, joka ei ollut pöllömpää sekään. Ruoan jälkeen annoimme tilaa seuraavalle kattaukselle ja siirryimme viereiselle sohvalle nauttimaan teetä ravintoloitsijan isoäidiltään perimistä viehkoista kupeista.\nMinä innostuin lapioimaan teeheni jälkkäriletuille tarkoitettua mustaherukkahilloa makoisin seurauksin. Mielenkiintoisen porkkanahilloin testaisn syrnikien kanssa.\nPo russki-ravintolan tuotot menevät hyvään tarkoitukseen. Ruokarahoilla tuetaan venäläisten katulasten kuntoutuskodin rakentamissa Ufassa. Hirmu tärkeää duunia maassa, jossa ei virallisesti ole lainkaan orpoja. Not.\nKokoaan suuremmat kiitokset edellä mainituille sekä kaikille muillekin eilisille ravintoloitsijoille! Talvinen Ravintolapäivä oli kaiken kaikkiaan hyvin lämpöinen kokemus. Ja mikä parasta, minnekään ei tarvinnut jonottaa.", "timestamp": "2017-07-24T18:52:13Z", "url": "https://valipala.blogspot.fi/2012/02/"}