{"text": "Vastaus välikysymykseen Euroalueen talouskriisiä koskevista ratkaisuista - Artikkeli - Valtioneuvosto\nVastaus välikysymykseen Euroalueen talouskriisiä koskevista ratkaisuista\nValtioneuvoston viestintäosasto 13.12.2011 10.15\nEuroopan unioni on ainutlaatuisella tavalla tuonut maanosaamme ennennäkemättömästi rauhaa, hyvinvointia ja vapautta. Suomen paikka on Euroopan unionin kehityksen kärjessä – rakentajana ja vaikuttajana.\nMoni euroalueen maa on syvissä vaikeuksissa. Sitä kautta myös koko euroalue on vaikeuksissa. Eikä vaikutuksien suhteen euroalueen – tai edes EU:n – rajoilla ole merkitystä. Ruotsi juuri leikkasi ensi vuoden kasvuennustettaan rajusti. Yhdysvallatkin kertovat, että heidän taloutensa kehitys riippuu Euroopan talouden kehittymisestä. Sama tilanne on Venäjällä ja Kiinassakin.\nMallissa IMF:n lainanantokykyä vahvistetaan kahdenvälisillä lainoilla. Euromaat lupautuivat lainaamaan 150 miljardia. Lisäksi muut EU-maat antavat IMF:lle kahdenvälisiä lainoja. Yhteensä EU:n tavoitteena on 200 miljardia euroa. Suomen osuus tästä on noin 3,8 miljardia euroa. Lainan IMF:lle myöntäisi Suomen Pankki, jolle valtio antaa takauksen. Esimerkiksi euron ja EU:nkin ulkopuolella olevat pohjoismaiset kumppanimme Norja, Ruotsi ja Tanska ovat jo ilmoittaneet, että ne lähtevät mukaan rahoittamaan tätä operaatiota.\nHuippukokouksessa päätettiin Suomenkin esityksen mukaisesti aikaistaa Euroopan vakausmekanismin käyttöönottoa. Tavoitteena on, että mekanismi astuisi voimaan jo heinäkuussa 2012. Pysyvä mekanismi on tehokkaampi ja selkeämpi kuin väliaikainen rahoitusvakausväline ERVV, joka perustuu takauksiin.\nVälikysymyksessä kysytään, hyväksyykö hallitus, että vakuusrahastojen riskiä kasvatetaan moninkertaiseksi muuttamalla rahastot vipurahastoiksi. ERVV:n vivuttamisesta päätettiin jo lokakuussa, joten hallitus on sen hyväksynyt jo yli kuukausi ennen tämän välikysymyksen jättämistä. Tämä päätös ei vaikuta Suomen laskennallisiin kokonaisvastuisiin. Riskit kasvavat tietenkin rahastoa käytettäessä. Suomessa rahaston käytöstä päättää eduskunta valtioneuvoston tiedonannon pohjalta.\nPysyvän vakausmekanismin EVM:n aikaistaminen on positiivinen asia ja tuo varmuutta kriisin ratkaisemiseen. On syntynyt keskustelua siitä, mitä EVM:n sijoittajavastuusta päätettiin huippukokouksesta. Tässä väittelyssä menee nyt kaksi eri asiaa sekaisin: Tulevan mekanismin tuomat säännöt ja niiden luoma uhka lainanantajalle menettää pääomaansa velkajärjestelytilanteessa - sekä akuutin kriisin hoitaminen\nEVM:n sijoittajavastuun osalta päätelmiin lisättiin Suomen ajamat yhteistoimintalausekkeet, jotka mahdollistavat leikkauksen velkojien saatavista määräenemmistöpäätöksellä. Sopimuksen johdannossa lisäksi kerrotaan, että avunsaajamaiden suhteen noudatetaan IMF:n luomia menettelytapoja. IMF on vakiintunut toimija valtioiden velkajärjestelyjen takana, joissa sijoittajien velkapääomia on leikattu.\nSuomen esittämien näkemysten mukaisesti moni asia EVM:n suhteen muuttui jo kokouksessa. Se ei saanut oikeutta hankkia rahoitusta EKP:lta, eikä oikeutta rahoittaa suoraan eurooppalaisia pankkeja. Päätelmiin kirjattiin, että määräenemmistöpäätöksiin oikeuttava hätätilamenettely tulisi kyseeseen ainoastaan jos koko euroalueen kestävyys on uhan alla. Tämän arvion suorittaisivat komissio ja EKP. Aiemmassa luonnoksessa hätätilamenettelyssä viitattiin euroalueen vakauteen, joka olisi ollut huomattavasti laajempi tulkinta.\nMitä tulee kysymykseen siitä, voisiko EVM:n kapasiteettia ja sitä kautta Suomellekin suoraan lankeavia kokonaisvastuita kasvattaa määräenemmistöpäätöksillä, on Suomen kanta myös selvä: sellaista emme voi hyväksyä.\nTaloussääntöjen joukkoon lisätään julkisen talouden pidemmän ajan kestävyyden turvaaminen. Julkisen talouden rakenteellinen alijäämä rajoitetaan enintään 0,5 prosenttiin bruttokansantuotteesta.\nSuomi lähtee siitä, ettei tämä sääntö ei saa estää suhdannepolitiikkaa, elvytystä tai työttömyysmenojen automaattista kasvua taantumassa. Rakenteellinen alijäämä on aina suhdannetilanteesta putsattu. Hallitus pitää tärkeänä, että esitys tulee jatkokäsittelyssä huolellisesti arvioiduksi niin talous- ja hyvinvointipolitiikan kuin perustuslailliseltakin kannalta.\nVälikysymyksessä kysytään myös hyväksyykö hallitus komission ehdottamat eurobondit. Emme hyväksy. Edes keskusteleminen eurobondeista on turhaa ennen kuin kaikki euromaat täyttävät vakaus- ja kasvusopimuksen velkaantumiskriteerit. Nyt näitä jäsenmaita on kolme: Suomi, Viro ja Luxemburg. Lisäksi tarvitaan näyttöjä siitä, että uusi säännöstö varmistaa tämän asiantilan myös tulevaisuudessa.\nVälikysymyksessä kysytään myös hyväksyykö hallitus kriisimaiden velkojen hoitamisen EKP:n setelirahoituksella. Noudatamme tässäkin asiassa perussopimuksia ja annamme EKP:n tehdä päätöksensä itsenäisesti.", "timestamp": "2019-09-18T20:07:02Z", "url": "https://valtioneuvosto.fi/artikkeli/-/asset_publisher/vastaus-valikysymykseen-euroalueen-talouskriisia-koskevista-ratkaisuis-1"}