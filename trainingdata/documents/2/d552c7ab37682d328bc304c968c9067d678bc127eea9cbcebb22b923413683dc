{"text": "Vaihtokokemuksia: Japani\n久しぶり !\nHisashiburi, pitkästä aikaa! Mitä kuuluu? Pääsinkö julkaisemaan mahdollisesti vuoden viimeisen blogipäivityksen? Täälläkin ollaan joululomalla ja joulua on vietetty syömällä hyvää kanadalaista jouluruokaa ja japanilaiseen tyyliin myös joulukakkua. Joulupäivän sää oli itsessään hyvin mielenkiintoinen, en ole koskaan kokenut yhtä lämmintä joulupäivää kuin mitä sain tänä vuonna kokea. Tässä kuussa olen saanut nauttia lumesta yhden aamun, kun se sattui samana päivänä sulamaan eikä lunta ole sen jälkeen näkynyt.\nAika on kulunut nopeasti ja paljon on tapahtunut tässä hiljaiseloni aikana. Aloitin marraskuun alussa aikidon, japanilaisen taistelulajin, ja arkipäivät ovatkin vierähtäneet koulussa ja aikidossa. Viikonloppuisin olen osallistunut tapahtumiin ja yksi viikonloppu vierähti uuden isäntäperheen kanssa Hofussa.\nTapahtumia on ollut laidasta laitaan, olen käynyt poimimassa herkullisia omenoita ja mandariineja, käynyt kouluvierailuilla yläasteilla, paistanut yakinikua, syönyt nabea shabushabussa (syö niin paljon kuin jaksat), juonut nomihoudaissa (juo niin paljon kuin jaksat), osallistunut festareille ja mm. laulanut julkisesti, kokannut suomalaista ruokaa, käynyt katsomassa Kyogen-teatteria, matkustanut Iwakuniin ja Oshimaan. Joulukuussa osallistuin Yamaguchin joulumarkkinoille, jossa vieraili myös Joulupukki Rovaniemeltä. Pitkästä aikaa sain puhua suomea, kun suomalaisia vieraili markkinoilla. Itse edustin Suomen matkailua. Itse vastasin Suomen matkailun kojusta, jossa jaoin esitteitä mm. Lapista, Helsingistä ja Finnairista. Joulumarkkinoilla oli Suomen lisäksi ruokaa, tavaroita ja ihmisiä mm. Espanjasta, Saksasta, Briteistä ja Amerikasta. Laulaa luikautimme myös vaihtariporukan kanssa joululauluja omilla äidinkielillämme.\nOlen myös ilokseni saanut tavata opiskelijoita, jotka ovat kiinnostuneita lähtemään vaihtoon Lapin yliopistoon. Meillä oli tässä marraskuun lopulla ”Global Cafe” –tapahtuma, jossa Lisa Nakanon kanssa kerroimme Lapin yliopistosta ja vastailimme kysymyksiin. Toivottavasti saamme ensi lukuvuodelle paljon vaihto-opiskelijoita YPUsta!\nMyös opiskelu on vaatinut aikaansa, sillä läksyjen lisäksi olen kirjoitellut paljon raportteja, pitänyt esitelmiä ja lukenut kokeisiin. Enkä voi itselleni mitään, että murehdin opintopisteiden saamisesta, kursseista ja rajallisesta ajasta. Läksyjäkin on vielä millä mitalla eikä tammikuu tule antamaan armoa työtehtävien suhteen, sillä raporttien palautuksia ja esitelmiä on joka viikko.\nLomaa on kuitenkin vielä viikko jäljellä ja uudeksivuodeksi on suunnitelmissa matkustaa Kyushun saarelle Kagoshimaan näkemään vuoden ensimmäinen auringonnousu ja kokemaan hiekkaonsen (kuuma lähde, jossa veden sijassa rentoudutaan kuumassa hiekassa). Toivottelen kaikille oikein mukavaa loppuvuotta ja erinomaista uutta vuotta 2014!", "timestamp": "2020-08-06T18:14:37Z", "url": "https://www.jalotvillit.net/single-post/2013/12/26/Vaihtokokemuksia-Japani"}