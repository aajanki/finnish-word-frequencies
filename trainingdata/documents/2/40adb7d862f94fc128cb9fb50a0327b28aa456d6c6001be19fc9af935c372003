{"text": "Hotel Orion - ... ja loma Prahan kattojen yllä ! | Karhunkadun Kafka\nHotel Orion sijaitsee vehreässä Vinohradyn kaupunginosassa. Varsinkin kesäiseen aikaan voimme suositella tätä kaupunginosaa, sillä sieltä on lyhyt matka keskustaan ja hyvät julkiset kulkuyhteydet (ratikat ja metro).\nHotel Orion; kuin mikä tahansa kerrostalo\nUseita vuosia sitten saimme ensi kosketuksen tähän kaupunginosaan ja se vei sydämemme heti kotoisuudellaan, tavanomaisuudellaan, sekä vehreydellään.\nAiemmin olemme yöpyneet näillä main hotelli Sibeliuksessa, mutta nyt valintamme oli saman OK-Hotels -ketjun Hotel Orion, joka sijaitsee lähellä Sibeliusta.\nHotelli Orion on ainakin joskus ollut osittain suomalaisomisteinen, siksipä hotellista löytyy myös suomalainen sauna. Tätä emme kuitenkaan kokeilleet : )\nHuoneisto 64, ja terassin toukokuinen kattoikkuna\nHotellissa on 2-, 3- ja 4-hengen huoneistoja ja huoneistojen koko vaihtelee. Kaikissa huoneissa on suihku/kylpy, wc, puhelin, tv, talletus, keittiö (perusastiasto, jääkaappi, kahvinkeitin), keskuslämmitys, osassa huoneistoista kokolattiamatot, sekä saatavilla on myös savuttomia huoneita.\nHuoneen hintaan sisältyy aamiainen matkailijan niin halutessaan, joka tarjoillaan hotellin alakerrassa. Aamiaiseen kuului toukokuussa 2012 mm. kahvi tai tee, muroja, mysliä, maustamatonta jugurttia, kolmea eri lajia makkaraa ja juustoa, maksapasteijaa, siivutettuja appelsiinilohkoja, tuorekurkkua, tuoremehua, neljää eri lajia leipää, voita tai marmeladia, lämpimiä ohuita makkaroita ja munakasta, sekä makeaa pullapitkosiivua.\nTerassi, huoneisto 64\nHotelli Orionissa on yksi ja ainut huoneisto, jossa on myös muutaman metrin terassi.\nHuoneen numero on 64 ja varausta tehdessä se kannattaa mainita, jos sinne haluaa majoittua. Hinta on hippusen kalliimpi normihuoneistoa nähden, mutta näköala kauniiseen Prahaan on sen väärti.\nHuoneisto 64 ja näkymä terassille\nTämän huoneiston nro 64 varasin meille toukokuista Prahan matkaamme varten ja olimme huoneistoon tyytyväisiä.\nMyöhäisen iltapäivän aurinko valaisee huoneen\nHuoneisto 64 sijaitsee hotellin ylimmässä kerroksessa (6. krs) ja huoneistoon kuuluu pieni eteinen, keittiö, kylpyhuone, yhden hengen makuuhuone ja yhdistetty olohuone-makuuhuone (parisängyllä), sekä tuo ihana parveke. Lattiassa on miellyttävä laminaattiparketti, ja eteisessä, keittiössä sekä kylpyhuoneessa laattalattia.\nEteisen vaatekaapin alatasosta löytyy myös ilmainen tallelokero, johon kukin yöpyjä voi tallettaa oman turvakoodin, jolla saa lokeron suljetuksi ja auki. Ohje löytyy tallelokeron kohdilta, seinästä.\nTerassin erillinen patio\nToukokuinen terassi Vanhankaupungin suuntaan\nViinilasi ja Praha-opas; terassinäkymän kavereina\nHuoneisto 64:n keittiöstä löytyy kuten muistakin hotellin huoneistoista jääkaappi, liesi, kahvinkeitin ja ruokailuvälineet neljälle. Lieden sähkö saa voimansa seinästä olevasta kytkimestä: paina kytkin alas niin saat virran levyihin.\nHuomioitava seikka huoneistosta 64 on huonompijalkaisille: hotellin hissi menee vain 5. kerrokseen, josta on sitten kavuttava omin voimin portaat seuraavaan kerrokseen, jossa huoneisto sijaitsee. Porrasaskelmia ei ole monta, mutta kuitenkin suurta ja painavaa matkalaukkua kantavien kannattaa se huomioida.\nParisänky kattoikkunoineen, joista näkyy tähtitaivas yöllä.\nKesäkuumalla huoneisto on varmasti melkoisen lämmin, sillä sen ikkunoita ei saa auki, ainoastaan kaksi terassille johtavaa ovea ovat avattavat.\nHuoneisto 64:n telkkari pöytineen ja oliivipuu\nMeidän lomamme aikana toukokuun ilmat eivät olleet kovin kuumat (päivisin max. + 17 C), ja öisin ulkoilman lämpötila laski miltei nollaan. Hotellissa eivät enää toukokuussa olleet lämmitykset päällä, joten aamuisin huoneisto oli jonkin verran kylmä, mutta päivän auringon paistellessa illalla huoneistolle tullessa sisälämpötila oli jo melkoisen lämmin, jotta terassin ovia piti pitää hetken auki, jotta sai huoneiston sisälämpötilaa vähän laskemaan.\nHuoneisto 64:n wc kylpyammeineen\nIltaisin kaupunkikävelyiltä palattuamme voimme vain ihastella terassilta avautuvaa näkymää yli Prahan kattojen. Mikäpä siellä olisi lämpimänä kesäiltana istuskella!\nNäkymä huoneisto 64:n pikkumakuuhuoneen kattoikkunasta; voiko parempaa olla ?\nHotellin vastaanotossa henkilöt vaihtuivat päivittäin, mutta palvelu toimi hyvin englanninkielellä ja ystävällisesti. Huoneiston avain pitää luovuttaa respaan aina hotellista poistuttaessa.\nOlimme tyytyväisiä tähän hotelliin tällä matkallamme ja ensikertalaisina. Tyytyväisyyttä lisäsi tietysti tutut kulmat.\nLähellä on myös pikkuisia Potravný-kauppoja eli mini-pieniä-kauppoja, joista saa tarvittavat ateriatarvikkeet, juomat, viinit ja oluet, sekä muut pienet elämiseen liittyvät jutut.\nNäiltä kulmin löytyy myös mukavia ja keskustan hintoihin verrattavissa selvästi edullisempia ravintoloita, joissa kannattaa ehdottomasti ruokailla, eikä lähteä \"merta edemmäksi kalaan\".\nVinohradyssa kaikki on lähellä !\nJos varaus hotelliin kiinnostaa, ota se suoraan hotelliketjun omilta kotisivuilta, linkki tässä: http://www.okhotels.cz/en/hotel-orion\nAmerická 9, Praha 2, Vinohradyn kaupunginosa (karttalinkki tässä)\nAnonyymi 20. toukokuuta 2012 klo 22.14\nHieno huoneisto, olimme itse 2003 tavallisessa kämpässä Orionissa. =)\nSalmiska 27. toukokuuta 2012 klo 10.58\nTänne matkamme käy kahden perheen voimin kesäkuussa. Pari teini poikaakin lähtee mukaan ja he kyselivät onko huoneissa ilmainen langaton internet-yhteys?\nKarhunkadun Kafka 27. toukokuuta 2012 klo 14.30\nVoi, meillä kahdella \"vanhuksella\" ei ole yleensä ajatustakaan tai käyttöä internetiin lomallamme ; )\nMutta: katsopas hotellin kotisivuilta löytyykö sieltä infoa tai sitten voi kysyä asiaa aivan sähköpostitse suoraan, vastaus tulee luultavasti nopeasti. Ainakin itse, mitä on joutunut OK-Hotels -hotellien kanssa asioimaan, ovat vastanneet sähköpostiviesteihini ihan kelvollisessa ajassa eli vuorokauden sisään. Kokeilepas lähettää kysymys osoitteeseen: reservation@okhotels.cz tai tsekkaa kotisivut: http://www.okhotels.cz/en, josko sieltä löytyisi infoa. Suosittelen kuitenkin kysymään asiaa suoraan tuolta varaussähköposti-osoitteesta.\nMukavaa lomasuunnittelua ja loman odotusta kuitenkin koko perheelle !", "timestamp": "2018-01-22T20:16:37Z", "url": "http://karhunkadunkafka.blogspot.com/2012/05/hotel-orion-ja-loma-prahan-kattojen.html"}