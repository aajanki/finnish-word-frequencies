{"text": "Miltä kouluun palaaminen on tuntunut - ELÄ PAREMMIN\nMiltä kouluun palaaminen on tuntunut\nNiin kuin jotkut tietävätkin, päädyin kuin päädyinkin tuossa alkusyksystä takaisin koulupolulle. Nyt kun lukukauden ensimmäinen puolisko on takanapäin, ajattelin jakaa vähän fiiliksiä, jotka ovat ehkä vähän turhankin ristiriitaisia.\nKouluksi valikoitui tosiaan tuo Haaga-Helia ja linjaksi liiketalouden tradenomi. Helian valitsin siksi, että olen aiemmin viettänyt pari vuotta heidän bileissään kuokkien, mistä syystä tunsin ennestään ison joukon ihmisiä sekä jonkinlaista yhteisöllisyyttä koko siihen kuvioon. Tradenomilinjan taas valitsin ihan vain siksi, etten ole halukas näkemään ihan hirvittävää vaivaa opiskelujen takia, sillä yrittäjyys tuntuu edelleen siltä ykkösjutultani.\nOlisin toki voinut mennä opiskelemaan jotain kannaltani hyödyllisempääkin, vaikkapa psykologiaa tai jotain vastaavaa. Yliopistossa vaan olisi tosiaan voinut joutua tekemäänkin jotain, ja onpa sinne ilmeisesti vaikeampi päästä sisäänkin.\nMiksi sitten edes halusin kouluun, kun en kerta halua nähdä sen eteen ylimääräistä vaivaa? Kolmesta syystä. Ensinnäkin kyllästyin aivan täysin tekemään mielestäni täysin mitäänsanomatonta “kasista neljään”-päiväduunia. Toki oli kivaa nostaa palkkaa ja elää herroiksi, mutten kokenut että olemalla sähköyhtiön toimistolla jotenkin toteuttaisin itseäni tai edes sen kummemmin viihtyisin. Päivätyö muuttui siis viikonlopputyöksi, mihin olen äärimmäisen tyytyväinen.\nToinen koulun aloittamisen syy oli tämä yrittäjyyteni, tai tarkemmin ottaen se, ettei minulla mene ihan niin hyvin, että voisin tehdä vain ja ainoastaan sitä. Koulussa ollessa pääsee kivasti nostelemaan opintotukea, joten ihan nälkäänkään ei näivety.\nKolmas syy taas oli ihan vain aito halu kokeilla tätä paljonpuhuttua opiskelijaelämää. Käydä tapahtumissa, tavata ihmisiä, opiskella, bilettää ja mitä ikinä. Vaikka olenkin lähtenyt yrittäjäksi jo nuorella iällä, en silti koe mitään erityistä tarvetta väen väkisin elää eri tavoin kuin valtaosa ikäluokastani. Päin vastoin, minusta on äärimmäisen kivaa kokea ne kaikki samat asiat kuin muutkin kokevat. Onpahan sitten jotain, mitä muistella aikuisena ; )\nSitten vähän fiiliksiä.\nMitä itse opiskeluun tulee, on se ollut “ihan kivaa”. Jotkut aiheet ovat kivoja, toiset vähän vähemmän kivoja, mutta mikään ei ole ainakaan vielä tuntunut mitenkään äärimmäisen tuskaiselta. Ja onpa tapahtunut jotain, mitä en uskonut ikinä tapahtuvan. Olen oppinut pitämään ruotsin puhumisesta\nOpiskelu on siis pääosin kivaa, opettajat mukavia ja ymmärtäväisiä ja sellainen “jokaisesta pitää tulla kympin oppilas”-asenne loistaa onneksi poissaolollaan. Päin vastoin, opettajat pikemminkin kehottavat unohtamaan turhan arvosanojen jahtaamisen ja keskittymään mieluummin asioihin, joita pidämme oleellisina, mistä tykkään kovasti.\nÄärimmäisen hyvät fiilikset minulla on tuolla koululla pyörivistä ihmisistä. Kaikki ovat äärimmäisen kivoja ja mukavia ja tulen kivasti toimeen kaikkien kanssa. Ystäviä ja kavereita on tullut todella paljon lisää, mistä olen aina iloinen. Myös koulun tapahtumissa, teemapäivissä ja vastaavissa olen viihtynyt kovasti! Erilaiset opiskelija-aktiivihommat ja vastaavat ovat myös tuoneet vähän tuoreempaa sisältöä tähän syksyyn.\nToisaalta on synkkiäkin juttuja.\nKun vaihdoin päivätyön koulunkäyntiin, fiilisten jo ennakkoon sitä, että nyt minulle jää enemmän aikaa yrityksen ja muun elämän pyörittämiseen. En muista mitä päässäni liikkui ja mitä ajattelin, mutta tässä asiassa olin kyllä aivan järkyttävän väärässä.\nJostain syystä en osannut ottaa ollenkaan huomioon, että ammattikorkeassa ehkä annettaisiin enemmän tekemistä ja läksyjä kuin lukiossa. Olin oikeastaan onnistunut täysin unohtamaan sellaisten olemassaolonkin. Kun moni kurssi on vielä mallia “30 % tehdään tunneilla ja 70 % kotona”, niin tekemistä todellakin on. Lisäksi tein itse oikean emämokan ja erehdyin luulemaan että korkeakoulua käydään niin kuin lukiota, eli joka päivä kahdeksasta neljään, joten valitsin kurssejakin sen mukaan. Sen tuloksena minulla on nyt ensimmäisen puolen vuoden aikana käytävänä lähes yhtä monta kurssia kuin “oikealla tahdilla” opiskellen käytäisiin vuodessa. Oh well, jatkossa otan sitten vähemmän.\n(AMKkia “kuuluisi” siis ilmeisesti käydä tahtiin ~4h opiskelua päivässä + saman verran kotona. Amiksessa ja lukiossa taas malli oli ~6-8h per päivä.)\nVoin myös myöntää, etten ole ikinä ennen ollut näin lähellä burn-outtia kuin nyt. Ellen osaisi ja tietäisi kaikkea mitä tiedän, niin todennäköisesti olisin siinä jo nyt. Hätä ei vielä kuitenkaan ole tämän näköinen, suoritan tässä lähiviikkojen aikana joitain korjausliikkeitä ja vaikka sitten luovun muutamasta pikkujutusta, niin jaksan ja viitsin taas.\nTämä on tosin ajatus, joka vaivaa minua aika paljon. Tällä hetkellä elämässäni on koulu, työ, yritys, aktiivinen sosiaalinen elämä, pari harrastusta, perhe ja välillä jotain suhteentapaisiakin. Niin katkeraa kuin tämän myöntäminen onkin, niin tuon kaiken ehtiminen näyttää olevan ylivoimaista. Toki ehdin kaiken jos oikein yritän, mutta eri asia onko se enää kivaa ja saanko tehtyä mitään kunnollisesti (tämän syksyn olen tehnyt kaiken niin juosten kusten että melkein itseänikin hävettää). Vähentää siis täytyy.\nKaiken kaikkiaan on kuitenkin ollut reilusti enemmän kivaa kuin ikävää. Vaikka ajatus “ajan tuhlaamisesta” ja “turhan koulun käymisestä” minua vähän vaivaakin, nautin myös täysillä tästä “ikäluokalleni kuuluvasta” elämästä. Jos se alkaa jossain kohti puuduttamaan niin keksin jotain uutta. Urien ja alojen vaihtaminen näyttää olevan nykymaailmassa verrattain helppoa, varsinkin tässä elämänvaiheessa, joten en oikein näe syytä jäädä väkisin roikkumaan mihinkään, mikä ei välttämättä nappaa.\nMutta katsellaan ja fiilistellään! Kyllä tämä alunperinkin ihan kiva tilanne vielä voitoksi kääntyy ; )\nOnkos lukijoiden joukossa ketään, joka olisi aloittanut koulun mahdollisesti vähän vanhemmalla iällä tai muutoin oudossa elämäntilanteessa? Millaisia fiiliksiä?\nPS. Hei, se arvontakin on käynnissä vielä muutaman päivän, vielä ehtii mukaan!\nReply 14.10.2012\nOlen erimieltä tuon koulun hyödyllisyydestä, sillä about kaikki siellä opiskeltavat asiat ovat tosi hyödyllisiä yrittäjälle. Lisää motivaatiota siitä sinulle siis :)\nNuo kokemukset uupumisesta ja juosten kusten tekemisestä tuntuvat itsellenikin tutuilta, ja myös hyvin hyödyllisiltä kokemuksilta. Kun tietää, mikä on liikaa, osaa pitää tehtävät sopivissa määrissä ja sitten myös ymmärtää, mitkä tehtävät kannattaakin tehdä juosten kusten, että voi keskittyä itselle tärkeisiin.\nOnneksi voit myöhemmin ottaa vähemmän kuin vuoden kurssit puolessa vuodessa ;)\nkhasiat cellfood\nReply 07.02.2016\nI am really delighted to read this blog posts which includes lots of helpful information, thanks for providing these statistics.\nNäennäistouhukkuus - 16.10.2012\n[…] hoidettua myös kouluni kunnialla. Ei minulla ole vieläkään mitään käsitystä siitä, onko koulussa oleminen […]\nKuinka selvitä lyhyestä urakasta - 29.01.2013\n[…] en millään mallia halunnut toistaa syksyistä burnoutin porteilla käymistä, päätin soveltaa hieman erilaista taktiikkaa urakan murtamiseksi. […]", "timestamp": "2019-01-20T21:43:36Z", "url": "http://elaparemmin.fi/blogi/milta-kouluun-palaaminen-on-tuntunut/"}