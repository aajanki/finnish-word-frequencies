{"text": "Elämää silpomisuhan alla | Solidaarisuus\nPienen Esther-tytön isoäiti Monica kertoo syitä sille, miksi tytön sukuelimet on syytä silpoa.\n6-vuotiaan Estherin hymy on tarttuva. Suloinen tyttö asuu isoäitinsä Monican kanssa Kenian Kisiissä.\nEsther rakastaa leikkimistä, siivoamista ja laulamista ja on aina iloinen isoäitinsä mukaan.\nHyväntuulinen 6-vuotias Esther ei itse tiedä silpomisperinteestä. Kuva: Nenäpäivä / Meeri Väänänen\nIsoäiti Monica on aikoinaan pikkutyttönä käynyt läpi sukuelintensä silpomisen. Estherin äiti on myös silvottu lapsena ja nyt isoäidistä olisi aika suunnitella myös pienen Estherin silpomista.\nTyttö ei tiedä suunnitelmista vielä mitään, eikä hänelle kerrota silpomisesta ennakkoon, isoäiti toteaa.\nSilpominen hillitsee seksuaalisia haluja\nMonica-isoäiti osaa heti luetella monta syytä, miksi pieni Esther kannattaisi silpoa.\nSilpominen on pyhä ja olennainen osa Kisiin kulttuuria, ja siksi perinteen jatkaminen on isoäidin mukaan tärkeää.\nSilpomisperinne opettaa Monican mukaan myös kunnioitusta vanhempia ihmisiä kohtaan.\nHän uskoo, että silvottuna Estherillä on parempi tulevaisuus. Koulunkäynti sujuu isoäidin mukaan silvotuilta tytöiltä paremmin, sillä toimenpiteen uskotaan yleisesti hillitsevän käytöstä.\nMonica uskoo monen muun Kisiissä elävän isoäidin ja äidin tavoin, että naisen klitoris on ylimääräinen osa, josta täytyy hankkiutua eroon, jotta seksuaaliset halut eivät kasva liian suuriksi.\nEstherin isoäiti haluaa tytön varttuvan rauhalliseksi. Silpominen täytyy kuulemma tehdä hyvissä ajoin ennen seksuaalisten halujen heräämistä. Esther on silvottava pian, viimeistään alle 10-vuotiaana.\n”Kun puu on kasvanut, ei siihen voi enää vanhana tehdä muutoksia”, kuvailee Estherin isoäiti Monica.\nIsoäiti kertoo, että voisi viedä Estherin silvottavaksi vaikka heti huomenna. Hän ei keksi syitä sille, miksi ei silpoisi tyttöä.\nTyttöjen sukuelimet silvotaan Kenian Kisiissä tyypillisesti ennen 10 vuoden ikää. Kuva: Nenäpäivä / Meeri Väänänen\nSilpominen on kallista perheelle ja maksaa kisiiläisen keskimääräisen kuukausipalkan verran, noin 4 000 Kenian shillinkiä eli noin 40 euroa. Se ei kuitenkaan ole este köyhille perheille jatkaa perinnettä, sillä yli 95 prosenttia Kisiin tytöistä silvotaan sen laittomuudesta huolimatta.\nMonica-isoäiti ei halua, että Esther poikkeaa luokan muista tytöistä. Hän pelkää, että tyttöä pilkattaisiin ja syrjittäisiin silpomattomana.\nSilpominen nähdään rakkauden tekona\nÄidit ja isoäidit eivät vie tyttöjä silvottaviksi pahuuttaan, vaan uskovat tekevänsä oikein. Myös Monica näkee silpomisen olevan rakkauden teko tyttöä kohtaan.\nMonica kertoo rakastavansa Estheriä, mutta samalla kulttuuri ja yhteisön perinteet ovat tärkeitä.\nVoisiko isoäiti muuttaa mieltään, jos kuulisi silpomisen haitoista? Monica toteaa olevansa kiinnostunut silpomista käsittelevistä tilaisuuksista ja hän on valmis katsomaan, vakuuttaako niistä saatu uusi tieto hänet olemaan silpomatta Estherin sukuelimiä.\nArtikkeli kirjoitettiin huhtikuun tapaamisen jälkeen. Olemme nyt saaneet kannustavia ja iloisia uutisia Kenian Kisiissä työskentelevältä työntekijältämme: Estherin isoäiti Monica on päättänyt säästää tytön silpomiselta kuultuaan silpomisperinteen haitoista kyläkokoontumisessa järjestetyssä tilaisuudessa.\nSilpomisen haitoista kertovia keskustelutilaisuuksia järjestetään Nenäpäivä-kampanjan tuella. Katso Estherin ja Monican Nenäpäivä-show’ssa nähty tarina YleAreenasta.\nSolidaarisuus järjestää silpomisen haitoista kertovia koulutuksia, jotta Estherin kaltaiset pikkutytöt säästyisivät silpomiselta ja äidit ja isoäidit oppisivat perinteen olevan vaaraksi tytöille. Kuva: Nenäpäivä / Meeri Väänänen", "timestamp": "2020-07-14T04:00:50Z", "url": "https://solidaarisuus.fi/elamaa-silpomisuhan-alla/"}