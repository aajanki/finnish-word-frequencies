{"text": "Huippulukion rehtori: Korkeakouluun hakijoita piinataan turhalla byrokratialla | Helsingin Uutiset\n5.5.2016 20.13\nHuippulukion rehtori: Korkeakouluun hakijoita piinataan turhalla byrokratialla\nNÄKÖKULMA Yhä useampi skippaa Suomen raskaan pääsykoerumban ja lähtee suoraan ulkomaille, sanoo rehtori.\nHarri Rinta-ahon mukaan korkeakoulujen hakuruljanssi aiheuttaa Suomesta aivovuotoa ulkomaille. Lahjakkuudet lähtevät eivätkä tule takaisin.\nSuomen parhaan lukion rehtorin Harri Rinta-aho pitää suomalaisten yliopistojen pääsykoejärjestelmää byrokraattisena, raskaana ja epäoikeudenmukaisena.\nHänen mukaansa Suomessa ei anneta riittävästi arvoa lukion aikana tehdylle työlle. Laaja-alaista oppimista mittaavien ylioppilaskirjoitusten sijaan yliopistojen opiskelijavalinnat pohjataan liian usein pääsykoemateriaalien ulkoa opetteluun.\n– Edelleenkin suomalainen korkeakoulujärjestelmä poikkeaa kansainvälisesti siinä, että kun muualla tehdään tarjouksia ja houkutellaan opiskelijoita, meillä laitetaan byrokraattisia esteitä ja opiskelijoita piinataan kaiken maailman pienillä yksityiskohdilla, Rinta-aho lataa.\n– Ylioppilaskirjoituksia varten kokelas kuitenkin tekee töitä kolme vuotta.\nRinta-ahon mukaan pääsykoejärjestelmä aiheuttaa turhia välivuosia ja luo lukion viimeiselle vuodelle valtavat paineet. Nykyisin yliopistojen pääsykokeisiin tulisi opiskella heti ylioppilaskirjoitusten jälkeen. Tahti on monelle abiturientille liikaa, mikä johtaa välivuosien pitämiseen lukion ja jatko-opintojen välissä.\n– Ensin on ylioppilaskirjoitukset ja sitten pitäisi heti viikon hengähdystauon jälkeen piristyä lukemaan pääsykokeisiin. Monessa tapauksessa jopa niitä samoja oppikirjoja, Rinta-aho kertoo.\nHän sanoo järjestelmän aiheuttavan myös aivovuotoa. Lukiovertailuissa huipputuloksia saaneesta Etelä-Tapiolan lukiosta yhä useampi opiskelija suuntaa lakkiaisten jälkeen ulkomaille.\nRinta-ahon mukaan tilanne on sama muissa kärkilukioissa.¨Ulkomaille lähtevät ovat usein opiskelija-aineksen parhaasta päästä, eikä paluu Suomeen ole monella suunnitelmissa.\n– Jos haet esimerkiksi Englantiin, sinulla on jo tarjoukset yliopistoista tässä vaiheessa valmiina, ja niistä voit sitten valita mieluisan, Rinta-aho kertoo.\n– Lähes järjestäen nämä lähtijät ilmoittavat kaksi syytä päätökselleen. Ensimmäinen on tämä meidän liian byrokraattien pääsykoesysteemi, ja toinen on ilmapiiri. Aika moni sanoo, että ei jaksa jäädä maahan, jossa jatkuvasti kylvetään ajatusta siitä, että meillä menee hirveän huonosti.\nRinta-ahon ei ymmärrä kotimaisten yliopistojen tarvetta pääsykokeille, kun samaan aikaan suomalainen ylioppilastutkinto avaa ovet maailman huippuyliopistoihin. Hän mielestään Suomessakin noin 60 prosenttia hakijoista tulisi valita korkeakouluihin suoraan ylioppilastutkinnon pohjalta. Tutkintoa arvostetaan hänen mielestään ulkomailla jopa enemmän kuin Suomessa.\n– Me ei itse tajuta, kuinka hyvä systeemi se oikeastaan on.\nPuheita siitä, että ylioppilastutkinto ei kelpaisi opiskelijavalintojen pohjaksi kaikkein kilpaillummissa hakukohteissa, rehtori kummaksuu.\n– Sitä suuri yleisö ei ymmärrä, että laudatureitakin on erilaisia. Ne pisteytetään. On tosi kovia, täysien pisteiden laudatureita ja sitten ihan rajalla olevia. Yhden arvosanan sisälläkin vielä löytyvät ne erot.\nRinta-ahon mukaan sähköisten ylioppilaskirjoitusten myötä myös kokeiden pisteytysjärjestelmä muuttuu. Se osaltaan helpottaa opiskelijavalintojen tekemistä ylioppilaskirjoitusten pohjalta.\nPitkäaikainen Etelä-Tapiolan lukion rehtori, jonka toimikaudella lukio on noussut maan parhaaksi.\nTyöskenteli ennen rehtoriksi siirtymistään yhteiskuntaopin ja historian lehtorina. Ollut mukana kirjoittamassa useita oppikirjoja.\n\"Pääsykokeista pitäisi luopua\" – oletko samaa mieltä tutkijoiden kanssa?21.4.2016 12.09\nYli 1 000 yrittää sisään näissä pääsykokeissa – suurin osa lähtee maitojunalla7.5.2015 19.23\nHaki myyjäksi – joutui ilmaistöihin ja pääsykokeeseen29.10.2013 13.35\nHuipputuloksia saavan koulun\nHuipputuloksia saavan koulun rehtori kertoo oppilaidensa valmistautuvan niin tiukasti ylioppilaskokeisiin, etteivät he sitten jaksa lukea enää pääsykokeisiin silloinkaan, kun kerrattavana olisi samat kirjat kuin ylioppilaiskokeissa? Ja niin sellaiset ylioppilaat, jotka ovat motivoituneet lukemaan pääsykokeisiin ja jaksavat kerrata kirjat, saavat opiskelupaikat. Mikä on ongelma? Mitä ilmeisimmin nyt sisään pääsevät motivoituneimmat, ahkerimmat ja lahjakkaimmat. Sekö pitäisi muuttaa? Sen sijaan on kyllä ikävää, että opiskelupaikkoja on vähennetty niin, että lahjakkaat ja opiskeluhaluiset suomalaisnuoret joutuvat lähtemään ulkomaille opiskelemaan. Se on ollut hallituksen tahto. Voi hyvällä syyllä kysyä, miten hallitus kuvittelee kouluttamattomien työttömien nuorten olevan kilpailuvaltti maailmanmenestyksessä? Asia ei todellakaan korjaannu sillä, että vaihdetaan opiskelupaikkoihin lahjakkuudella ja lukemisella sisäänpäässeiden tilalle ylioppilaskokeissa onnistuneet nuoret, sillä opiskelupaikkojen ulkopuolelle jää silloinkin yhtä monta lahjakasta nuorta. Sen sijaan lyhytnäköisen politiikan vaihtaminen kauaskatseisempaan tekisi maan tulevaisuudelle kyllä hyvää-\nSatunnainen tuu... 6.5.2016 01.35\nBrittiläisissä yliopistoissa\nBrittiläisissä yliopistoissa opiskelu on maksullista, jopa yli £9000 eli yli 10000€ vuodessa. Kyllähän sitä mielellään opiskelupaikkatarjouksia lähetellään kun raha kelpaa tiskiin. Maksullisuudesta ja muutamista muista eroavaisuuksista johtuen brittiyliopistojen tutkinnot ovat putkitutkintomaisia ja opiskelijat käytännössä pakotetaan suorittamaan ne tiukasti 4 vuodessa tai muuten lentää ulos ilman papereita. Tällöin opiskeluajalta ei ole mahdollisuutta hankkia työkokemusta samaan tapaan kuin suomalaisissa yliopistoissa. Opiskeluhommat kärähtävät angloamerikkalaisissa maissa nopeasti pohjaan, jos opintojen rahoitus ei ole viimeisen päälle kunnossa.\nmikkonummelin 9.5.2016 13.33", "timestamp": "2020-03-29T22:33:18Z", "url": "https://www.helsinginuutiset.fi/artikkeli/390959-huippulukion-rehtori-korkeakouluun-hakijoita-piinataan-turhalla-byrokratialla"}