{"text": "Attack! Release : Dynamiikkakompression vaikutus äänitetyn musiikin vaikuttavuuteen\nLohiniva, Roosa-Maria (2017)\nLohiniva_Roosa-Maria.pdf (769.3Kt)\nLohiniva, Roosa-Maria\nhttp://urn.fi/URN:NBN:fi:amk-2017121120613\nOpinnäytetyön tavoitteena on toimia keskustelunavauksena dynamiikkakompression vaikutuksesta äänitetyn musiikin vaikuttavuuteen ja kerätä tiiviiseen muotoon tietoa ihmisen kuulojärjestelmän toiminnasta, musiikin vaikuttavuudesta ja dynamiikkakompressiosta musiikin, musiikkiteknologian, lääketieteen, psykologian ja psykoakustiikan aloilta.\nOpinnäytetyö pyrkii sekä välittämään tutkittua tietoa käsitellyistä aiheista että osoittamaan mahdollisia yhteyksiä kuulojärjestelmän toiminnan, musiikin herättämien tunteiden ja dynamiikkakompression vaikuttavuuden välillä yrittämättä todistaa yhteyksien olemassaoloa totena. Opinnäytetyön tavoite on lisäksi syventää sekä kirjoittajan että lukijan ymmärrystä dynamiikkakompressoinnista yleisenä ilmiönä.\nOpinnäytetyö jakautuu kolmeen osaan: kirjallisuuskatsaukseen, haastatteluosioon ja johtopäätöksiin. Kirjallisuuskatsauksessa lähestytään ihmisen kuulojärjestelmää erityisesti sen erikoisuuksien kautta ja niiltä osin kuin se liittyy miksaamiseen ja dynamiikkakompressointiin. Katsaus avaa kirjallisuuden kautta myös dynamiikkakompressiota ja pyrkii antamaan lukijalle perustiedot siitä työkaluna. Haastatteluosio koostuu kolmen suomalaisen miksaajan haastatteluiden analyysistä antaen miksaajan näkökulman miksaamiseen, dynamiikkakompressointiin ja niiden vaikutukseen musiikin vaikuttavuuden suhteen. Johtopäätöksiin keskittyvä osa yhdistää aiemmassa kahdessa osassa esitellyn informaation ja pyrkii avaamaan ymmärrettävästi mahdollisia yhteyksiä esiteltyjen asioiden välillä. Johtopäätöksissä esitetään myös spekulaatioita ja siihen voi suhtautua keskustelunavauksena.\nOn mainittavaa, että opinnäytetyö keskittyy dynamiikkakompressointiin erityisesti miksaamisen, ei masteroinnin tasolla, ja se on rakennettu pitkälti kuulijan sijaan miksaajan näkökulmasta. Opinnäytetyö on suunnattu kuitenkin kaikille lukijoille, jotka ovat kiinnostuneita erityisesti psykoakustiikasta ja dynamiikkakompressoinnista ilmiöinä.", "timestamp": "2019-10-18T11:38:09Z", "url": "https://www.theseus.fi/handle/10024/138481"}