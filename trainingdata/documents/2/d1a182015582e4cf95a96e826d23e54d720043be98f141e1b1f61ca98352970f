{"text": "Podcast: Yrittäjän äitiys — MiB\nPodcast: Yrittäjän äitiys\nSuomessa on noin 80 000 naisyrittäjää. Heistä suurin osa on pienyrittäjiä.\nYrittäjä ei jää äitiyslomalle yksin, vaan työ on läsnä myös silloin. Ehkä äiti ei voi pitää hoitovapaata lainkaan, sillä muuten yritys kaatuisi. Toisaalta kerrotaan tarinoita sankariyrittäjästä, joka kasvattaa lapsensa yrityksen takahuoneessa ja kaatuu lopulta itse saappaat jalassa.\nHurjien tarinoiden lisäksi löytyy lukematon määrä tavallisempia taipaleita, sillä yrittäjyyden ja äitiyden yhdistäminen on monen asian summa ja jokaisen yrittäjän tilanne on erilainen.\nTässä podcastissa ääneen pääsevät kahden lapsen äiti ja valokuvaaja Laura Tammisto, joka toimii yrittäjänä jo toisessa polvessa sekä Eeva Kahilaniemi, joka on neljän lapsen äiti ja toimintaterapeutti sekä koulutus- ja sosiaalipalveluita tarjoava yrittäjä.\nNaiset ovat sitä mieltä, että yrittäjyys on ennen kaikkea elämäntapa, joka on tiiviisti mukana kaikessa, myös äitiydessä. Hyvät puolet voittavat huonot, vaikka byrokratia tuntuukin joskus hyvin kankealta eikä vastaa kaikilta osin enää nykypäivän todellisuuteen.\nYrityksen luonteesta riippuu, kuinka perhevapailta paluu käytännössä tehdään. Kahilaniemi tarjoaa pitkiä terapiajaksoja, jotka sanelevat myös työtahdin. Valokuvaajan ammatti taas tarjoaa mahdollisuuden toisenlaiseen paluuseen.\nUsko omaan työhön kantaa yrittäjän arjessa pitkälle. Omat työajat voi suunnitella joustavammin, vaikka kääntöpuolena onkin, ettei työstä voi irrottautua kokonaan edes äitiyslomalla. Mutta miksi se ei ole huono asia?\nHanna Sunnari keskustelee Eeva Kahilaniemen ja Laura Torkkelin kanssa podcastissa yrittäjyydestä ja äitiydestä. Millaisia ajatuksia yrittäjän äitiyslomalla herää, kun katkos aktiiviseen työelämään tulee? Pysyvätkö asiakkaat vai aloitetaanko nollista? Miten tehdään kolmessa päivässä viiden päivän työt ja pysytään silti järjissään?\nNeliosaisessa podcast-sarjassa #äitimyytinmurtajat käsitellään äitiyttä, perhettä ja työelämää laajasti eri näkökulmista. Neljännen jakson kesto on 24 minuuttia.\nNewer PostArvokas yksilö kodinomaisessa yhteisössä\nOlder PostLapselle säästäminen", "timestamp": "2019-08-18T11:00:23Z", "url": "https://www.mothersinbusiness.fi/blog/2019/5/24/podcast-yrittajyys-aitiys"}