{"text": "Lumipyryä luvassa: Vieläkö ajat kesärenkailla? / Nokian Renkaat\n28. marraskuu 2012 07:36 kategoriassa Tuoteuutiset\nLumipyryä luvassa: Vieläkö ajat kesärenkailla?\nEteläisessä Suomessa on vielä plusasteita päivällä ja sen vuoksi monet ajavat edelleen kesärenkailla. Luvassa on lumisateita ja pakkaskeliä myös etelään ja viimeistään lauantaina 1. joulukuuta on lain mukaan autoon vaihdettava talvirenkaat. Ennen renkaiden vaihtoa on tarkistettava, että talvirenkaat ovat edelleen turvalliset.\nNopealla vilkaisulla renkaat saattavat näyttää ihan hyväkuntoisilta, mutta ne tulee katsastaa huolella. Ensimmäiseksi on tarkistettava renkaiden uransyvyys. Lain vähimmäisvaatimus on kolmen millimetrin uransyvyys, mutta Nokian Renkaat suosittelee vähintään neljän millimetrin uransyvyyttä turvallisen talvipidon varmistamiseksi. Kaikissa Nokian Renkaiden renkaissa on kulumisvaroitin (DSI), joka selvin numeroin näyttää uransyvyyden. Renkaan uransyvyyden voi mitata myös kahden euron kolikolla. Jos kolikossa olevan vajaan neljän millimetrin levyinen, hopeoitu rengas nousee rengasurasta yhtään kuviopalan yläpuolelle, on syytä harkita renkaiden uusimista.\nJos vaihdat renkaat itse, katso mitkä renkaat ovat kuluneimmat. Parhaat renkaat tulee aina asentaa taka-akselille, huolimatta siitä onko auto etu-, taka- tai nelivetoinen.\n− Monet luulevat, että etuvetoisessa autossa parempikuntoiset renkaat on asennettava etuakselille vetopyörien pidon parantamiseksi. Turvallisuuden vuoksi kuitenkin suositellaan parempikuntoisia renkaita auton taka-akselille. Auto lähtee huomattavasti helpommin sivuluisuun, jos huonommat renkaat ovat taka-akselilla, Nokian Renkaiden teknisen asiakaspalvelun päällikkö Matti Morri varoittaa.\nJos talvirenkaasi ovat kuluneet tai yli kuusi vuotta vanhat, on aika hankkia uudet renkaat. Tärkein valinta on päättää hankkiiko nastarenkaat vai nastattomat talvirenkaat eli kitkarenkaat. Nokian Renkaiden tekemän tutkimuksen mukaan 63 prosenttia suomalaisista autoilijoista tai rengasvalinnassa mukana olevista henkilöistä arvostaa hyvää pitoa jäisellä tiellä.\n− Suosittelen nastarenkaita autoilijoille, jotka tuntevat itsensä epävarmoiksi talvikelillä tai jos autossa ei ole elektronisia apuvälineitä, kuten esimerkiksi ABS-jarruja sekä ajonvakautus- ja luistonestojärjestelmiä. Nastarenkaat antavat parhaan talvipidon kaikilla keleillä ja etenkin jäisillä teillä. Nastattomat talvirenkaat sopivat erityisesti kokeneille autoilijoille, jotka liikkuvat paljon pääteillä. Nastattomia talvirenkaita valittaessa on tärkeää tarkistaa, että ne ovat ns. pohjoismaiset kitkarenkaat. Markkinoilla on myös Keski-Euroopan märkiin talvioloihin kehitettyjä nastattomia talvirenkaita, joiden talvipito ei ole hyvä Suomen vaativissa talviolosuhteissa, Morri sanoo.\nNastallinen Nokian Hakkapeliitta 7 ja nastaton vaihtoehto Nokian Hakkapeliitta R ovat hyviä esimerkkejä korkealaatuisista ja turvallisista talvirenkaista. Molemmat renkaat ovat voittaneet useita autolehtien rengastestejä sekä Suomessa että muissa maissa. Renkaat antavat erittäin hyvän pidon vaihtelevilla ja vaativilla talvikeleillä. Mielenrauhaa talviteille antaa Nokian Renkaiden Hakka-turva. Jos asianmukaisesti käytetty ja oikein asennettu rengas rikkoutuu normaalikäytössä tapaturmaisesti korjauskelvottomaksi, kuluttaja saa vioittuneen renkaan tilalle uuden vastaavan tuotteen veloituksetta. Hakka-turva on voimassa enintään neljän millimetrin uransyvyyteen saakka, yhden vuoden renkaan ostohetkestä.\nTärkeintä talviajossa on kuitenkin ajotyylin sopeuttaminen ajokelin mukaan. Kun tiet ovat liukkaat on nopeutta vähennettävä, ajettava ennakoivasti ja säilytettävä reilu etäisyys edellä ajavaan autoon.\nTalvirenkaiden vaihtajan muistilista:\nTalvirenkaissa suositellaan vähintään neljän millimetrin uransyvyyttä\nUransyvyyden mittaus: aseta kahden euron kolikko renkaan uraan, jos hopeanvärinen reunusta jää näkyviin on rengas liian kulunut ja syytä vaihtaa uuteen\nYli kuusi vuotta vanhat talvirenkaat kannattaa vaihtaa uusiin, vanhojen renkaiden kumisekoitus kovenee ja pito heikkenee\nParhaat renkaat aina taka-akselille, oli auto sitten etu-, taka- tai nelivetoinen\nUusia nastattomia talvirenkaita eli kitkarenkaita hankkiessasi muista tarkistaa, että kitkarenkaat ovat pohjoisen oloihin suunnatut talvirenkaat\nNastarenkaat tasaavat parhaiten kelivaihteluita, kitkarenkaat sopivat erityisesti kokeneille autoilijoille, jotka ajavat pääasiassa pääteillä ja kaupungeissa\nTalvirenkaisiin kannattaa asettaa 0,2 bar (20 kPa) kesärenkaita korkeampi ilmanpainearvo, Mikäli autossasi on vararengas, muista tarkistaa myös sen ilmanpaine.\nSopeuta ajotyylisi talvikelin mukaisesti\nwww.nokianrenkaat.fi/nastatvaikitkat\nVinkkejä turvalliseen talviautoiluun:\nHakkapeliitta-talviajokoulu http://www.hakkapedia.fi/talviajokoulu\nHakkkapeliitta-testikuljettajablogit http://hakkapedia.fi/blog/fi/\nBloggaavat rengasammattilaiset http://rengasblogi.fi/", "timestamp": "2018-10-23T07:57:30Z", "url": "https://www.nokianrenkaat.fi/yritys/uutinen/lumipyrya-luvassa-vielako-ajat-kesarenkailla/"}