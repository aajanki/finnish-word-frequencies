{"text": "Autovalmistajille moitteita – \"miljoonia kohdellaan toisen luokan kans | Tuulilasi\nAutovalmistajille moitteita – \"miljoonia kohdellaan toisen luokan kansalaisina\"\nKansainvälinen liikenneturvallisuuden puolestapuhuja Global NCAP ei hyväksy sitä, että miljoonissa keski- ja pienituloisissa maissa myydyissä autoissa ei ole edes tavallisia turvallisuusvarusteita.\nGlobal NCAP:n puheenjohtaja Max Mosley on luovuttanut raportin YK:n ajoneuvojen sääntöpykälien yhtenäistämisfoorumiin (World Forum for Harmonisation of Vehicle Regulations).\nRaportissa vaaditaan, että autonvalmistajat tekisivät turvallisuusvarusteista tasa-arvoisia ympäri maailman. Mosleyn mukaan varakkaimmissa maissa tehdyt liikenneturvallisuuden tiedotus- ja parantamistoimenpiteet ovat säästäneet satoja tuhansia ihmishenkiä. Näitä parannuksia ei kuitenkaan ole saatavilla köyhemmissä maissa.\nEsimerkiksi Euroopassa jo 20 vuotta sitten käyttöönotetut kolaritestit eivät vieläkään ole käytössä keskituloisissa maissa Afrikassa, Aasiassa ja Etelä-Amerikassa. ”Autonvalmistajat eivät voi kohdella näitä ihmisiä toisen luokan kansalaisina, kun kyse on ihmishenkiä säästävistä turvallisuusstandardeista”, jyrähtää Max Mosley.\nRaportissa annetaankin 10 ehdotusta, jolla kaikkien maailmassa myytyjen autojen turvallisuutta saadaan parannettua vuoteen 2020 mennessä. Esimerkiksi ajonvakautushallinnan tulisi olla tuolloin vakiona kaikissa maailman autoissa.", "timestamp": "2018-11-19T15:12:59Z", "url": "https://www.apu.fi/artikkelit/autovalmistajille-moitteita-miljoonia-kohdellaan-toisen-luokan-kansalaisina"}