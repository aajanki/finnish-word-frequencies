{"text": "Rengon rallia ajetaan legendaarisilla rallipoluilla – Hämeen Sanomat\nRengon rallia ajetaan legendaarisilla rallipoluilla\nAhveniston Autourheilijat järjestää lauantaina Hämeenlinnassa Rengon JM-Putki -rallin. Uudella rallilla herätellään hämeenlinnalaisia ralliperinteitä jälleen uudelleen eloon.\nRalli on sarjan avauskilpailuna Historic Rally Trophyn lisäksi myös Air cooled VW Rally Seriesille sekä BMW Xtreme Rally -sarjalle. Mukana on myös Historic Regularity Rally Trophy eli tasanopeuskilpailu ja nuottimiehille luokkia kilpailussa. Uutuutena mukana on myös vakiorenkailla kilpailtava Sladi-rallisarja.\nBMW-sarjan osakilpailut ajetaan myös tällä kaudella Historic Rally Trophy -osakilpailujen yhteydessä eli luvassa on kolme osakilpailua talvella ja kolme kesällä. Sarjan avauskilpailu on Hämeenlinnassa.\nLauantain kilpailu tarjoaa osallistujille erittäin haastavat ja vaihtelevat erikoiskokeet. Mukana on myös ennen ajamattomia kilometrejä. Reitti on kompakti, kokonaispituudeltaan 113 kilometriä.\nErikoiskoekilometrejä kilpailijoilla on edessään 56. Osa niistä ajetaan legendaarisilla rallipoluilla, mutta mukana on myös ennen ajamattomia railiteitä.\nKilpailujohtaja Juha Karisto kertoo, että kilpailun kompaktista luonteesta huolimatta on saatu aikaan monipuolinen paketti tämän alueen rallipoluista.\n– Nyt näyttää todella hyvältä, sanoo Rengon JM-Putki -rallin reittijohtaja Jouni Heikkilä.\n– Pohjatyöt reitillä saatiin tehtyä oikeaan aikaan ja reitti on nyt sen mukaisessa kunnossa. Teräsjäätä on viitisen senttiä koko tien leveydeltä. Tällainen sahaava keli on ollut mitä parhain jäisen pohjan muodostumiselle. Tiestö on yksityisteitä – siten pienempiä ja lajin henkeen paremmin sopivia. Myös yleisölle on enemmän nähtävää, lisää Heikkilä.\nRalli on katsojalle ilmainen. Rallikartta (maksullinen, 10 euroa) tulee myyntiin 21.1. klo 10 seuraaviin paikkoihin: Renko: Rengia, St1 Renko, Nummen kylätalo ja kilpailukeskus (Rengon koulu) ja Loppi: Lopen Neste.\nRenkolainen Jyrki Hinkkuri odottaa rallilta oman luokkansa keskikastiin pääsemistä. Luokassa12 ajava pari Hinkkuri–Ari Uusitalo Ford Escortilla on kovassa paikassa, sillä tässä luokassa on ehkä nopein kuljettaja ja kilpailun paras auto (Tervakosken UA:n Janne Lindberg / VW Golf).\nHinkkuri aloitti vuonna 1981 kilpauransa moottoripyörillä ja hän on kokeillut eri lajeja. Aluksi hän oli historic-auton kartturina.\n– Kolme vuotta sitten löysin nykyisen auton, ja aloitin harrastamisen. Historic-autourheilu on leppoisaa ja kohtuukustanteista autourheilua, mutta tosissaan silti mennään, hän tuumaa.\nAhveniston Autourheilijoille kuuluu muutenkin hyvää. AKK palkitsi hämeenlinnalaisseuran mitaligaalassaan viime vuoden parhaan SM-ratakisan järjestäjänä. Kyseinen kilpailu oli syyskuussa Ahveniston moottoriradalla ajettu Ahvenisto Thunder Race. AAU:n puheenjohtaja Jouni Heikkilä kävi pokkaamassa palkinnon Jyväskylässä pidetyssä tilaisuudessa.", "timestamp": "2019-12-15T21:09:34Z", "url": "https://www.hameensanomat.fi/uutiset/rengon-rallia-ajetaan-legendaarisilla-rallipoluilla-179555/"}