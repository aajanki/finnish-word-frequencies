{"text": "WWF: EU:n pitäisi tiukentaa Itämeren suojelua | Yle Uutiset | yle.fi\nWWF: EU:n pitäisi tiukentaa Itämeren suojelua\nOsa Itämeren kaloista on liian myrkyllisiä EU:n markkinoille, varoittaa Maailman luonnonsäätiö WWF. EU:n asettamat rajat ylittyvät etenkin rasvaisissa kaloissa kuten silakassa ja lohessa.\n25.1.2005 klo 07.27päivitetty 28.10.2008 klo 22.31\nWWF:n raportin mukaan kaloissa on PCB:tä ja dioksiinia yli sallittujen rajojen. Suurina määrinä ne voivat aiheuttaa muun muassa syöpää ja kehityshäiriöitä.\nMyrkkyjen kertyminen kaloihin on tiedetty jo kauan, mutta tilanne ei ole olennaisesti parantunut 1980-luvun lopusta, järjestö huomauttaa.\nMyrkyt ovat vaikeuttaneet esimerkiksi lohen, turskan, meritaimenen ja piikkikampelan lisääntymistä. Silakassa taas on 50 kertaa enemmän bromattuja palonestoaineita kuin Atlantin kalassa. Palonestoaineita käytetään muun muassa kankaissa, televisioissa ja leluissa.\nMuutkin Itämeren lajit kärsivät myrkyistä. Esimerkiksi hylkeistä ja merikotkista on mitattu selvästi korkeammat myrkkypitoisuudet kuin Pohjanmerellä ja Jäämerellä.\nTilannetta pahentaa se, että Itämeren vesi vaihtuu hitaasti. Siksi monet saasteet pysyvät meressä jopa 30 vuotta. Lisäksi kemikaalit hajoavat Itämeressä hitaasti, koska veden lämpötila on alhainen ja meri on ainakin osin jään peitossa talvisin.\nEU on myöntänyt Suomelle ja Ruotsille poikkeusluvan myydä kotimaan markkinoillaan kalaa, jonka dioksiinipitoisuudet ylittävät unionin sallimat rajat. Siirtymäaika päättyy vuoden 2006 lopussa.\nWWF: EU:n pitäisi suojella Itämerta nykyistä paremmin\nWWF:n mielestä EU:n pitäisi tiukentaa esitystään uudeksi kemikaaliasetukseksi, jotta Itämeren tila kohenisi ja kalastuselinkeino säilyisi.\nEU:n kemikaaliasetusluonnoksen tarkoitus on tunnistaa ja poistaa haitallisimmat kemikaalit unionin markkinoilta.\nLuonnoksen mukaan kemikaalivalmistajien pitäisi lähettää kemikaalivirastolle tiedot valmistamistaan aineista. Haitallisimmat poistettaisiin markkinoilta ja korvattaisiin uusilla, jos valmistajat eivät pystyisi osoittamaan, ettei aineista koidu liian suuria riskejä.\nKaikki EU-maat eivät ole olleet halukkaita hyväksymään kemikaaliasetusta sen nykyisessä muodossaankaan, saati nykyistä tiukemmassa. Muutoehdotus on ollut myös teollisuuden hampaissa. Teollisuuden mukaan aiottu asetus vaikeuttaisi yritysten kilpailua maailmanmarkkinoilla.\nKatso Aamu-TV:n juttu aiheesta (klo 8.30)\nluontoYle Uutisten artikkeliarkistoWWFkalatItämeriEuroopan unionikemikaalilakieläintenoikeusliikkeetmyrkytkemikaalit", "timestamp": "2019-09-15T08:23:40Z", "url": "https://yle.fi/uutiset/3-5744914"}