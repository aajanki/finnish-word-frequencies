{"text": "Tule kuuntelemaan asbestista ja asbestisairauksista | Hengitysliitto\nTule kuuntelemaan asbestista ja asbestisairauksista\nMitä asbesti on ja missä sille voi altistua? Mitä sairauksia asbestille altistumisesta voi seurata? Entä milloin asbestisairaus luokitellaan ammattitaudiksi ja onko siihen saatavilla korvauksia ja kuntoutusta? Näihin kysymyksiin saat vastauksen 2.4.2019 järjestettävässä luentotilaisuudessa. Tule paikan päälle kuulemaan tai seuraa yhtä illan luennoista livenä verkossa.\nTervetuloa Kanta-Hämeen keskussairaalaan Kanta-Hämeen Hengitys ry:n ja Hengitysliiton järjestämään Asbesti, asbestialtistuminen ja -sairaudet -yleisöluentotilaisuuteen 2.4.2019 klo 17:30 alkaen! Tilaisuudessa Hengitysliiton sisäilma-asiantuntija Kirsi Säkkinen kertoo puheenvuorossaan muun muassa asbestin käytöstä rakennustekniikassa, nykyisestä asbestilainsäädännöstä sekä asbestin purkamisesta ja siivouksista.\nTyöterveyslaitoksen dosentti Panu Oksa puhuu omassa osuudessaan asbestialtistuksesta ja sen aiheuttamista asbestisairauksista sekä asbestin aiheuttamista ammattitaudeista ja niihin liittyvistä korvauksista ja kuntoutuksesta.\nLopuksi Kanta-Hämeen Hengitys ry:n viestintäsuunnittelija Matleena Aitasalo kertoo asbestista altistuneiden ja sairastuneiden vertaistuesta.\nTule mukaan kuuntelemaan ja osallistumaan paikan päälle tai seuraa Panu Oksan luentoa verkon välityksellä omalla tietokoneellasi klo 18.15 alkaen. Voit esittää luennon jälkeen Panulle kysymyksiä myös chatin välityksellä. Luennosta tehdään tallenne, joka ladataan myöhemmin katsottavaksi Hengitysliiton Youtube-kanavalle.\nAsbesti-ilta järjestetään Kanta-Hämeen keskussairaalan Ahveniston luentosalissa. Osoite on Ahvenistontie 20, Hämeenlinna. Luentosali sijaitsee A-rakennuksessa, sisäänkäynti AB, 3. kerros. Tervetuloa!\nAsbesti-illan ohjelma\nklo 17:30 Tilaisuuden avaus – Kanta-Hämeen Hengitys ry:n toiminnanjohtaja Aulis Veteläinen\nklo 17:45 Asbesti ja sen käyttö rakennustekniikassa – Hengitysliiton sisäilma-asiantuntija Kirsi Säkkinen\nklo 18:15 Asbestialtistus ja sen aiheuttamat asbestisairaudet – Työterveyslaitoksen dosentti Panu Oksa\nklo 19:15 Vertaistukea asbestialtistuneille ja asbestisairautta sairastaville – Kanta-Hämeen Hengitys ry:n viestintäsuunnittelija Matleena Aitasalo\nklo 19:30 Tilaisuuden päättäminen\nAsbesti on rakennusaine, jota käytettiin yleisesti 1960–1970-luvuilla. Asbestille altistuminen on terveysriski. Asbestin käyttö on nykyisin kielletty. Aikaisemman käytön perusteella altistuneita on Suomessa edelleen noin 50 000.", "timestamp": "2019-05-27T00:12:07Z", "url": "https://www.hengitysliitto.fi/fi/uutiset/tule-kuuntelemaan-asbestista-ja-asbestisairauksista"}