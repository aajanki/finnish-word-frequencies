{"text": "Oppilaat halusivat karkkien tilalle hedelmiä | Yle Uutiset | yle.fi\n12.11.2013 klo 16.29päivitetty 13.11.2013 klo 05.22\nKemin Karihaaran koulun kioski-Hannikaisesta saa ostaa aamupalaa tiistai- ja torstaiaamuisin\nHannikaisen valikoima on vaihdettu makeisista terveellisempiin vaihtoehtoihin\nIdea aamupalan myymisestä tuli oppilailta\nKello yhdeksän välituntikello kilahtaa ja oppilaat alkavat kuikuilla kioski-Hannikaisen ovella. Jono kasvaa hetkessä pitkälle käytävään ja kioskin pitäjät saavat pitää kiirettä. Kemin Karihaaran yläkoulun oppilaskunnan kioski-Hannikainen on aloittanut aamupalan myynnin ja suosio on valtava.\n– Joskus tulee kiire mutta on tämä niin mukavaa hommaa, että tästä tykkää. Koska olemme laajentaneet aukioloa, niin myös oppilaskunnan varajäsenet pääsevät nyt kioskinpitäjiksi, kertoo oppilaskunnan puheenjohtaja Olli Kolehmainen.\nJono pitkälle käytävään\nKarihaaran oppilaskunta päätti ottaa ensi askeleen kohti karkitonta koulua vaihtamalla välituntikioski Hannikaisen valikoiman terveellisempään. Tiistaina ensimmäistä kertaa ovensa avannut AamuHannikainen aiheutti kioskille pitkän jonon.\n– Idea terveellisempien eväiden myymiseen lähti oppilailta itseltään, toteaa yläkoulun oppilaskunnan ohjaava opettaja Merja Holpainen-Myllymäki.\nOppilaskunta on mainostanut Hannikaisen aamupalamyyntiä eri luokille ja varsinkin alaluokkalaiset ovat innoissaan.\n– Kioski-Hannikainen on ennen ollut auki vain yläluokille, mutta aamupalaa myymme nyt kahtena päivänä viikossa myös alakoululaisille, Holpainen-Myllymäki hymyilee.\nKahvi loppui kesken\nKolehmainen toteaa, että aamupalan myyntiä tullaan kysynnän mukaan myös laajentamaan. Tällä hetkellä valikoimasta löytyy hedelmiä, jugurtteja, kahvia, teetä ja mehua.\n– Tulevaisuudessa voisimme myydä myös leipää, Kolehmainen pohtii.\nIdea terveellisempien eväiden myymiseen lähti oppilailta itseltään.\nMerja Holpainen-Myllymäki\nSatsumat tekevät kauppansa ja varsinkin ensimmäistä kertaa Hannikaisen asiakkaiksi pääsevät alaluokkalaiset ovat innoissaan. Varttitunti kuluu nopeasti ja kello kilahtaa pian tunnin alkamisen merkiksi. Kahvinjanoisia olisi riittänyt vielä pitemmällekin, mutta kaksi pannua hupenee nopeasti, eikä kaikille halukkaille kahvia riitä.\n– Rehtori on luvannut, että jos tämä lähtee menestymään hyvin, Hannikaiselle etsitään isommat tilat, toteaa Holpainen-Myllymäki tyytyväisenä.\nAamupalaa saa Hannikaisesta tiistai- ja torstaiaamuisin pientä korvausta vastaan. Kioskin tuotolla oppilaskunta järjestää sitten tapahtumia ja muuta mukavaa, joten rahat tulevat ikään kuin takaisin oppilaille.\n– Torstaina saa sitten taas kahvia ja aamupalaa, Holpainen-Myllymäki huikkaa ovesta vielä sisään pyrkiville pojille, joille 20 sentin kahvi olisi maistunut.\naamiaisetkahvihedelmätkoululaisetmakeisetjuomatruoatmyyntijogurttiKoulutus ja kasvatus", "timestamp": "2019-09-22T02:30:35Z", "url": "https://yle.fi/uutiset/3-6930181"}