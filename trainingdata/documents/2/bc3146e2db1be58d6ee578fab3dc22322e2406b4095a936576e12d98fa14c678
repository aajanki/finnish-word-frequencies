{"text": "Rose Boudoir: Kanon x Kanon Tavastialla 7.11.2011\nKaikista kuvista kiitoksen saa TalianaChastaya\nPictures and re-touch by TalianaChastaya\nKävin siis katsomassa Kanoneiden liven tuossa viikko takaperin ystävättäreni ja pikkusiskoni seurassa. Olin ymmärtänyt aikaisemmin muilta ulkomaalaisilta faneilta Kanoneiden olevan vähän ujoja esiintyjiä, mutta koettuani itse kaksikon livenä en voi sanoa muuta, kuin että olen äärimmäisen positiivisen yllättynyt. En osannut lainkaan odottaa vastaavaa kokemusta, kummankin Kanonin lavaenergia oli ihailtavaa ja yleisö otettiin tauotta huomioon.\nTunnustaudun Kanon Wakeshiman faniksi, lähinnä Manan vaikutuksen ansiosta, ja tuo kyseinen vaikutus tosiaan näkyi Wakeshiman esiintyessä ensin soolona. Saimme kuulla suunnilleen seitsemän (?) Wakeshiman omaa kappaletta, joiden joukoissa olivat mm. liven avannut Still Doll, Lolitawork Libretto sekä Priness Charleston, joten olen kovin tyytyväinen. Wakeshiman asu oli muuten upea, mekko ja headdress lienevät Babyn käsialaa, mutta rohkenen epäillä kaulassa olleen korun olevan Moitiéta(?)! En tietenkään mene vannomaan, enhän edes ollut aivan eturivin tuntumassa, mutta silti kovasti mieleeni tuli muistaakseni Divine Crossin aikoihin julkaistu choker mallisto. Samoin wrist-cuffit näyttivät pikemminkin Moitién kuin Babyn tuotteilta...\nWakeshiman ääni oli livenä todella kaunis ja samaa oli neidin olemus. Sellon soitto oli jotain lumoavaa, ja olisin voinut kuunnella sitä paljon kauemminkin... Tosin Wakeshiman jälkeen vuoron sai ex-An Cafen Kanon joka veti noin puolituntisen DJ-setin, johon kuului lähinnä animekappaleita. Kanon tunnustautuikin aika kovaksi animefaniksi. En varsinaisesti tiedä Kanonista paljoakaan, hyvä kun osaan erottaa hänet An Cafen seasta, mutta pidin kuitenkin myös hänen tarjoamastaan kokemuksesta. Sääli vain, etteivät suomalaiset keikkaihmiset oikein osaa tanssia kun siihen olisi tarjottu mahdollisuus... Ei vaikka Kanon huudahtikin hilpeästi hymyillen \"Let's go dancing!\"!\nKanonin setin jälkeen saimme nähdä Tavastian keikkahistorian varmasti pahimman wtf -elämyksen aiheuttaneen videon. Mr. Alien yritti opettaa meitä tanssimaan otagea, ja en ole vieläkään kauhean selvillä siitä mitä ihmettä se on... Ilmeisesti jotain animefanitukseen liittyvää, sillä meille julistettiin videolla, että jos vain haluamme, myös me voimme olla otakuja! Jee!\nVideon jälkeen illan kohokohta kuitenkin pääsi alkamaan ja Kanon x Kanon aloitti Calendula Requiemilla. Kappale tosin meni vähän ohitse teknisten ongelmien johdosta, ja itse ainakin tuijotin myös sen verran järkyttyneenä kaksikon vaatteita, että havahduin vasta jossain välissä että hei, tuollahan soitetaan hyvää musiikkia.\nMutta tosiaan, heidän vaatteensa olivat... No, sanotaanko että hienompia videolla. En siis missään nimessä halua haukkua niitä pukuja, mutta olin vähän hämmentynyt siitä lirttiyden määrästä. Ainakin animehahmofiilikset kohosivat asunvaihdosten myötä, mikä tosin oli varmasti tarkoituskin.\nUnohdin kuitenkin taivasteluni pukujen suhteen tunnelman noustessa viimeistään siinä vaiheessa, kun saimme kuulla Sailor Moonin openingin coverin. Mieleeni on nyt painautunut ikuisiksi ajoiksi Kanon loikkimassa pitkin lavaa pukeutuneena Tuxedo Maskiksi... Herra heitti myös kovasti huomioimansa ruusun yleisöön (kovin lähelle minua, kuten päättelin päälleni vyöryneestä ernuaallosta).\nLopuksi Kanon x Kanon esitti vielä sen otagensa ja viimeistään nyt myös Mr. Kanon sai minut puolellensa, se tanssi oli käsittämättömän hulvaton. Haluan oppia saman ja jaksaa myös tanssia sen yhtä valtavalla energialla!\nKiitos, Kanon x Kanon!\nLähettänyt Serina Rein klo 17.02\nTunnisteet: an cafe, anime, kanon wakeshima, kanon x kanon, lolita", "timestamp": "2019-02-22T06:28:21Z", "url": "http://rosebouder.blogspot.com/2011/11/kanon-x-kanon-tavastialla-7112011.html"}