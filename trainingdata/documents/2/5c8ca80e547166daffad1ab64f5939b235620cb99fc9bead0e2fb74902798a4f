{"text": "Tuloselvitys - Porvoo\nEtusivu > Varhaiskasvatus & koulutus > Varhaiskasvatus > Asiakasmaksut > Tuloselvitys\nAsiakasmaksun määrittämistä varten perheen on toimitettava tuloselvitys bruttotuloistaan. Jos tuloselvitystä liitteineen ei tehdä, määrätään korkein asiakasmaksu. Perheen tuloina otetaan huomioon lapsen, hänen vanhempansa tai muun huoltajan, sekä heidän kanssaan yhteistaloudessa elävän henkilön veronalaiset ansio- ja pääomatulot sekä verosta vapaat tulot.\nTee tuloselvitys varhaiskasvatuksen sähköisessä asiointipalvelussa, jossa voi joko hyväksyä korkeimman maksun perimisen tai liittää tulotositteet palveluun, josta ne tallentuvat varhaiskasvatuksen asiakastietojärjestelmään. Tallenna tulotositteesi ensin omalle tietokoneellesi. Paperitositteet voi skannata tai valokuvata, jolloin ne saa liitettyä palveluun.\nSähköinen palvelu vaatii tunnistautumisen pankkitunnuksilla tai mobiilivarmenteella sekä voimassa olevaa varhaiskasvatuksen asiakkuutta, jolloin perhetiedot tulevat valmiiksi asiointipalveluun asiakastietojärjestelmästä.\nOpiskelijan tulee toimittaa opiskelutodistus.\nTulot, jotka otetaan huomioon asiakasmaksua määrättäessä ja joista on toimitettava tositteet:\nPäätoimen ja sivutoimen palkka\nOsa-aikatyön lisäksi saatava päiväraha\nApurahat ja stipendit, joita ei ole myönnetty opintojen johdosta\nVanhempainraha, äitiysraha, isyysraha, erityisäitiysraha\nKansaneläke, ei kuitenkaan lapsikorotusta\nSairausajan päiväraha, kuntoutusraha, kuntoutustuki\nLapsen saama elatusapu, elatustuki ja eläkkeet\nElinkorko ja haittalisä\nTapaturmavakuutuksen perusteella maksettavat korvaukset ja päivärahat – ei kuitenkaan sairaanhoito- ja tutkimuskorvaukset\nKotoutumistuki ja maahanmuuttajien erityistuki\nTyömarkkinatuki ja työttömyyspäiväraha\nVuokratulot, joista on vähennetty vastikkeet\nMaatilatalouden tulot\nYritystoiminnan tulot: starttiraha, Oy:n osakkaalta palkkalaskelma ja henkilöverotuksen verotuspäätös, muilta yrittäjiltä välitilinpäätös-/tilinpäätöstiedot, tuloslaskelma ja tase, sekä henkilöverotuksen verotuspäätös.\nTulot, joita ei huomioida:\nLapsilisä ja kotihoidon tuki\nVammaisetuus\nTapaturmavakuutuksen perusteella suoritettavat sairaanhoito- ja tutkimuskulukorvaukset\nSotilasavustus ja rintamalisä\nOpintoraha, aikuiskoulutustuki, opintotuen asumislisä\nToimeentulotukena maksettava toimintaraha ja matkakorvaus\nKelan kuntoutusetuus ja kuntoutusrahaetuuden mukainen ylläpitokorvaus\nJulkisen työvoima- ja yrityspalvelun kulukorvaus\nOpintojen johdosta suoritettavat apurahat ja avustukset\nKiinteistön luovutuksen yhteydessä määräajaksi tai elinkaudeksi pidätetty rahana suoritettava etuus (syytinki)", "timestamp": "2020-04-06T21:43:47Z", "url": "https://www.porvoo.fi/tuloselvitys"}