{"text": "Suomi 100 -satelliitin lähtö viivästyi jälleen – kantoraketti ylimääräiseen syyniin - Keskisuomalainen\nKotimaa 02.12.2018 02:50\nSuomi 100 -satelliitin lähtö viivästyi jälleen – kantoraketti ylimääräiseen syyniin\nSatelliittia kuljettavan raketin laukaisu siirtyi aiemmin viikolla epävakaan sään ja yläilmakehän voimakkaiden tuulten takia. LEHTIKUVA / Antti Aimo-Koivisto\nSatelliittihanketta vetävä Aalto-yliopiston professori Esa Kallio kertoi, että tunnelma on odottava. Sään puolesta maanantain laukaisu näyttää mahdolliselta, kunhan kantoraketti on varmasti lähtökunnossa.\n– Nähtävästi SpaceX on säästä tätä mieltä, kun he pitävät maanantaita mahdollisena päivänä, Kallio sanoi STT:lle.\nSatelliitin kehitystyö on tapahtunut Aalto-yliopiston johdolla yhteistyössä Ilmatieteen laitoksen kanssa. Satelliitin on tarkoitus mitata lähiavaruuden avaruussääilmiöitä sekä kuvata muun muassa revontulia ja Suomea. Sen pääsy matkaan on myöhästynyt alkuperäisestä aikataulustaan noin vuoden.\nKyseessä ei ole ensimmäinen kerta, kun Suomi 100 -satelliitin lähtö lykkääntyy. Satelliittia kuljettavan Falcon 9:n laukaisu siirtyi aiemmin viikolla huonon sään takia. Sitä edellisen kerran laukaisu lykkääntyi myös kantoraketin tarkastusten vuoksi.\nIlmoitus laukaisun lykkäämisestä tuotti pettymyksen myös joukolle avaruusharrastajia, jotka olivat matkustaneet Kaliforniaan seuraamaan raketin lähtöä Vandenbergin ilmavoimien tukikohdasta.\nKallio toivoi, että laukaisu tapahtuisi ainakin ennen kuin Suomi täyttää 101 vuotta itsenäisyyspäivänä.\n– Ettei tarvitse vaihtaa satelliitin nimeä, Kallio naureskeli.\nFalcon 9 on viemässä kiertoradalle kaikkiaan 64 piensatelliittia, joiden takana on 34 eri organisaatiota 17 maasta.\n– Emme ole ainoita, jotka odottavat tätä laukaisua, 64 ryhmää on samassa veneessä, Kallio sanoi.\n– Vältetään törmäyksiä, kun ripotellaan sinne yksi kerrallaan, Kallio kuvasi pienten satelliittien lähtöjärjestystä.", "timestamp": "2020-08-08T21:41:40Z", "url": "https://www.ksml.fi/kotimaa/Suomi-100-satelliitin-l%C3%A4ht%C3%B6-viiv%C3%A4styi-j%C3%A4lleen-%E2%80%93-kantoraketti-ylim%C3%A4%C3%A4r%C3%A4iseen-syyniin/1292625"}