{"text": "Mitä teen, kun harmikseni kasvoihini on alkanut ilmaantua yksittäisiä tummia ihokarvoja ja miehiselle parta-alueelle untuvaista karvoitusta? Haluan esiintyä siistinä ja naisellisena naisena. Nimimerkki Liisukka 72v\nTätä vuosien karttuminen monelle naiselle tarkoittaa. Estrogeeni eli naishormoni menettää otettaan ja miehiset hormonit, androgeenit, joita muun muassa lisämunuaisissa syntyy, soluttautuvat hallitsemaan elimistössä.\nSopivalla perimällä varustettu nainen voi ikäväkseen huomata voimakastakin parran kasvua tämän kaiken merkkinä. Mutta karvataistelu ei silti ole menetetty. Tarjolla on lääkevoide, Vaniqa, ja karvatupen tuhoavia hoitomuotoja. Elektrolyysi, sähköinen tuhoa­mistapa, sopii kenties parhaiten juuri tuollaisiin yksittäisiin häirikkökarvoihin.\nHoitoa tarjoavan paikan löytäminen jää oman salapoliisityön varaan. Tuon voiteen resepti puolestaan on lääkärin kirjoitettavissa. Se sisältää eflornitiini-nimistä kemikaalia, joka estää tiettyä karvan kasvuun tarvittavaa entsyymiä.\nYksi tapa on käyttää sitä kolmisen kuukautta aamuin illoin ja sen jälkeen kerran päivässä. Vaatii siis kärsivällisyyttä, mutta hiljaahan se hyvä monesti tuleekin.", "timestamp": "2019-03-26T21:34:25Z", "url": "https://www.etlehti.fi/artikkeli/terveys/karvoitusta-kasvoissa"}