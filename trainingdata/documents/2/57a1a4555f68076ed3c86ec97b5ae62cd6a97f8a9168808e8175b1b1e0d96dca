{"text": "Voutilainen, Anni (2014)\nAnni_Voutilainen.pdf (1.021Mt)\nVoutilainen, Anni\nhttp://urn.fi/URN:NBN:fi:amk-2014121419672\nOpinnäytetyö ”Parisuhde on perheen koossapitävä voima – opas parisuhteen tukemisesta lapsen syntymän jälkeen” toteutettiin kehittämistyönä. Kehittämistyön tarkoituksena oli laatia opas parisuhteen tukemisesta lapsen syntymän jälkeen. Kehittämistyön tavoitteena oli lisätä lapsen saaneiden vanhempien tietoisuutta parisuhteesta ja sen muuttumisesta lapsen syntymän jälkeen sekä tukea terveydenhoitajan tai kätilön laadukasta ohjausta neuvolassa. Työn tuotoksena tehdyn oppaan oli tarkoitus tulla käyttöön neuvolassa ja toimia terveydenhoitajan tai kätilön keskustelun välineenä. Käynnin lopuksi vanhemmat saisivat oppaan kotiin mukaan. Opinnäytetyön tilaajana toimii Varkauden sosiaali- ja terveyskeskus, Joroisten terveysaseman neuvolat.\nParisuhde on kahden aikuisen ihmisen välinen suhde, jonka lähtökohtana on rakastuminen ja tavoitteena pitkäaikainen yhdessäolo. Kestävän parisuhteen muodostumiseen kuuluu rakastumisen jälkeen erilaisia kehitysvaiheita, jotka ovat symbioosivaihe, eriytymisen vaihe ja kumppanuuden vaihe. Hyvä ja toimiva parisuhde luo vankan pohjan vanhemmuudelle.\nNeuvolatyöhön kuuluu parisuhteen osapuolten ja perheen voimavarojen vahvistaminen. Voimavaralähtöisessä työssä toimitaan perheen ehdoilla ja sen edellytyksenä on molemminpuolinen kommunikointi, tasavertaisuus ja luottamus. Tavoitteena on saada perhe löytämään omat voimavaransa. Parisuhdetyytyväisyyden on todettu laskevan lapsen syntymän jälkeen. Vanhemmat toivovatkin terveydenhoitajalta enemmän parisuhteen voimavarojen huomiointia. Pelkkä vanhemmuuden tukeminen ei riitä perheen hyvinvoinnin vahvistamiseen.\nKehittämistyössä laadittiin luotettavan kirjallisen lähdemateriaalin ja laadukkaiden suomalaisten tutkimusten pohjalta opas parisuhteen tukemisesta Joroisten äitiys- ja lastenneuvolan käyttöön. Opasta arvioitiin koko kehittämistyön prosessin ajan työn tekijän lisäksi ohjaavan opettajan ja työn tilaajan toimesta.\nKehittämistyössä laadittua opasta voidaan hyödyntää koko Suomen perhe-, äitiys- ja lastenneuvoloiden lisäksi myös monissa muissaa yhteisöissä, jotka tekevät työtä parisuhteen tukemisen edistämiseksi. Tulevaisuudessa opasta voisi käyttää pariskunnan yksilöohjauksen lisäksi myös ryhmäohjauksessa tai perhevalmennuksessa. Opas voisi olla myös helposti saatavilla Joroisten kunnan internetsivuilla. Jatkokehittämisaiheena voisi tutkia, miten se on tukenut terveydenhoitajia tai kätilöitä heidän työssään. Olisi mielenkiintoista tutkia myös pariskunnan mielipiteitä ja kokemuksia oppaasta.", "timestamp": "2020-01-22T06:21:04Z", "url": "https://www.theseus.fi/handle/10024/85047"}