{"text": "Päivänpesän elämää: Ranskanruusuko?\nMysteeriruusu Arvilan puutarhasta ei ole vieläkään kertonut minulle kuka hän on. Ruusuhan löytyi syreenien varjosta, nykyisen trampoliinipaikan vierestä. Se ei koskaan kukkinut ja oli siksi saanut elää ihan rauhassa. Kunnes syreenin vierestä kaadettiin iso koivu. Ja silloin ruusu kukki ja minä löysin sen. En tiedä onko ruusu kasvanut tässä aina ollen Arvilan alkuperäisiä kasveja vai onko se tässä muutaman vuoden ennen meitä asuneen perheen istuttama.\nNyt kun siirtämäni ruusu on kasvanut suureksi on se alkanut avata salaisuutensa verhoja. Asiassa auttoi myös edellisen postauksen Rosa Mundin saapuminen puutarhaan. Ensin ajattelin Rugosa-suvun jäseneksi mutta tuntomerkit täsmäävät paremmin ranskanruusuun tai kirkonruusuun.\nRuusun lehdissä ei ole samaa kiiltoa kuin Rugosa-ruusuissa. Lehdet ovat vaaleanvihreät eivät kovin suuret. Ruusu ei tee lainkaan kiulukoita. Kukan muoto on hyvin samanlainen kuin ranskanruusuissa tai joissain kirkonruusuissa.\nRuusu on kasvutavaltaan kuin Rosa Mundi mutta kukan väri on eri. Kukka on nupulla hyvin pinkki mutta auetessaan väri haalistuu violetimmaksi. Vanhetessa terälehtien suonisto tulee näkyviin. Kukissa on huumaava ja voimakas ruusun tuoksu.\nKukka on löyhästi kerrottu ja hivenen arka sateille. Kukkia tulee 3-5 kukan ryppäissä samaan varteen.\nPensas on korkea, pisimmät oksat tavoittelevat kahden metrin korkeutta. Juurivesoja pensas tekee, toistaiseksi kuitenkin kohtuudella, voi olla että vanhemmiten leviää enemmän. Ruusu on kasvanut tuossa kolmisen vuotta.\nNimeä tälle kaunottarelle ei ole. Osaatko sanoa mitä ranskanruusua tai kirkonruusua muistuttaisi eniten.\nLähettänyt Katja klo 15.12\nTunnisteet: Arvilan alkuperäisiä kasveja, luumulehto, ruusut\nBetween 21. heinäkuuta 2017 klo 20.31\nRuusu on kaunis, mutta en kyllä pysty sitä tunnistamaan. Toivottavasti joku voi sinua auttaa. Oulujoen taimiston Matti Kulju on aikamoinen ruusuasiantuntija. Lähetä kuva ja kuvaus hänelle, josko nimi sieltä löytyisi.\nKatja 22. heinäkuuta 2017 klo 12.55\nKiitos vinkistä, Oulujoelta olen tilannut ruusuja ja Matin kanssa on ollut mukava asioida, taidan laittaa hänelle postia.\nKesätuulia 21. heinäkuuta 2017 klo 20.39\nNimen suhteen en osaa auttaa, mutta ihailen kyllä! Kivan vaihteleva tuo väri :)\nKatja 22. heinäkuuta 2017 klo 12.56\nRuusu on kaunis mutta lajike on suuri arvoitus, tai sitten tuo on jonkun risteytymä ja siementaimi.\nCheri 21. heinäkuuta 2017 klo 21.09\nKiva tarina ruusulla, pääsi viimein kukkimaan. Tunnistuksessa en osaa auttaa, mutta blogistaniasta löytyy varmasti joku, joka tämänkin ratkaisee.\nPiti jo tulla aiemman postauksen kommentissa kysyä, että mikä härkäpapulajike sinulla tekee noin sieviä punaisia kukkia?\nKatja 22. heinäkuuta 2017 klo 12.57\nHärkäpapu on Maatiaiselta \"Crimson Flowered\". Jää mukavan matalaksi ainakin näin yhden kesän kokemuksella. Ja kukinta on huikean värinen.\nMaatuska 21. heinäkuuta 2017 klo 21.11\nOli kuka oli, kaunis on :)\nKatja 22. heinäkuuta 2017 klo 12.58\nNiin on. Siirsin yhden juurenpalan arboretumiinkin ja sekin lähti kasvuun, kohta on ruusua koko piha täynnä.\nKruunu Vuokko 21. heinäkuuta 2017 klo 22.32\nMuistuttaa kovasti Rosa Therese Bugnet ruusua.\nKatja 22. heinäkuuta 2017 klo 13.00\nKiitos, niin muistuttaa, eroa on se että omassani on pienemmät lehdet ja hyvin runsaasti piikkejä. Mutta oisko ruusussa yhtenä geenipohjana Therese Bugnet ruusua. Yhtenevää on pituus ja se että kiulukoita ei kehity.\nPiparminttu 22. heinäkuuta 2017 klo 9.21\nKaunis ruusu. Lajikkeen osalta en osaa auttaa.\nKaunis tuo on eikä ole maailmanloppu vaikka ruusulle ei koskaan löydy nimeä.\nSametti Hortensia 22. heinäkuuta 2017 klo 9.52\nKruunu Vuokon ehdotus on varmaan oikea, minä ostin äidille kerran synttärilahjaksi Therese Bugnetin ja se näyttää juuri tuolta, äiti lähetti kukinnasta nyt kuvia. Kaunis on!\nKatja 22. heinäkuuta 2017 klo 13.01\nTherese Bugnet on kyllä todella lähellä omaa ruusuani.\nSirkku 22. heinäkuuta 2017 klo 16.55\nUpea, olipa hyvä, että löytyi ja päätti aloittaa kukkimaan!\nKatja 22. heinäkuuta 2017 klo 20.44\nHyvä löytö, omassakin pihassa kannattaa kulkea silmät auki.", "timestamp": "2017-08-24T08:42:52Z", "url": "https://paivanpesanelamaa.blogspot.com/2017/07/ranskanruusuko.html"}