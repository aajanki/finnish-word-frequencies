{"text": "Jäinen patti Pensaksen murheena, Mäkinen yllätysvoittoon – “Ei ollut mitään odotuksia” | UrheiluUutiset.com\nJäinen patti Pensaksen murheena, Mäkinen yllätysvoittoon – “Ei ollut mitään odotuksia”\n11.2.2020 / 12:03\njere pensasmiko kiminkipetteri jäppinensami korvolatommi mäkinen\nTommi Mäkinen ajoi SM4-luokan voittoon Mikkelin SM-rallissa (Kuva: Jari Hotti).\nRallin SM-sarjan kauden toinen osakilpailu, Vaakuna Ralli, ajettiin Mikkelin seudulla viime viikonloppuna. SM4-luokassa kilpailuun starttasi 14 kilpailijaparia, joista maaliin asti selvisi puolet eli seitsemän. Voittoon ajoi Tommi Mäkinen yhdessä kartanlukijansa Juho-Erik Järvisen kanssa.\nTommi Mäkisen, 24, voitto Mikkelissä oli siinäkin mielessä kovan luokan suoritus, että kyseessä oli Mäkiselle ei pelkästään kauden avauskilpailu, vaan myös uran ensimmäinen SM-ralli.\n– Kyllähän tämä yksi uran makeimmista voitoista on. Ja kun ei ollut mitään odotuksia tähän kilpailuun, kuitenkin niin pitkä ajotauko alla. Tultiin vähän katselemaan, että mihin riittää. Aika yllätyksenä tämä tuli, Mäkinen myönsi kilpailun jälkeen.\nKun perjantaisen raviratapyörityksen jälkeen päästiin lauantai-aamuna metsään ja pitkien erikoiskokeiden pariin, niin ensimmäisenä pois putosi Rovaniemellä tammikuussa kolmanneksi ajanut Toni Herranen, syynä ulosajo. Rovaniemellä voittoon ajanut Petteri Jäppinen paiskasi Alfa Romeonsa kärkipaikalle, mutta Jäppisen tavoin myös hyvin kilpailun aloittanut Jere Pensas oli jäänyt kilpakumppanistaan kahden erikoiskokeen jälkeen vain 1,3 sekuntia.\nKolmannella erikoiskokeella Pensas nousi kärkeen, kun taas autonsa tekniikkamurheista kärsinyt Jäppinen putosi kolmanneksi – 15,1 sekunnin päähän Pensaksesta. Mäkisen ensimmäinen näyte vauhdista tuli neljännellä erikoiskokeella syntyneen pohja-ajan myötä, joka nosti tulevan voittajan toiseksi, 12 sekunnin päähän johtopaikkaa edelleen hallussaan pitäneestä Pensaksesta. Jäppisen tekniikkamurheet jatkuivat myös neljännellä erikoiskokeella ja edessä oli keskeytys.\nPensas näytti olevan matkalla kohti ylivoimaista luokkavoittoa, kun laihialainen ajoi kolmelle peräkkäiselle erikoiskokeelle pohja-ajan ja johtomarginaali Mäkiseen nähden ennen kahta viimeistä erikoiskoetta oli jo 37,2 sekuntia. Kahdeksas erikoiskoe koitui kuitenkin Pensaksen menestyshaaveiden kannalta kohtalon pätkäksi.\n– Ei sitten lopulta päästy kahdeksatta pätkää kuin muutama kilometri ja ralli oli siinä. Ajourassa oli jäinen patti, jota ei ollut mitään mahdollisuutta väistää. Siinä vaiheessa kun huomasin patin, oli vain yksi mahdollisuus – ajaa yli ja toivoa parasta, joka ei sitten toteutunut. Osuma särki tukivarren ja etupyörä painui lokasuojaa vasten, Pensas harmitteli.\nKun ajamatta oli enää yksi erikoiskoe, oli Mäkisen johtomarginaali toisena olleeseen Sami Korvolaan nähden 6,7 sekuntia. Rovaniemellä toiseksi ajanut Korvola lähti hakemaan nousua kauden avausvoittoon, mutta huikea pohja-aika viimeisellä erikoiskokeella ei lopulta aivan riittänyt, vaan Mäkinen säilytti johtoasemansa 1,2 sekunnin turvin. Miko Kiminki ajoi kolmanneksi, mutta jo reilut puoli minuuttia voittajalle hävinneenä.\n– Tiet oli ihmeen hyvässä kunnossa meidänkin numerolla vielä. Pienet tiet oli tietysti syvällä uralla, mutta ei mitään sen pahempaa, Mäkinen kuvaili kilpailun olosuhteita.\nMäkinen nousi voittonsa myötä SM4-luokan pisteissä neljänneksi, kahden kakkossijan Korvolan pitäessä kärkipaikkaa hallussaan. Viime vuosina harvakseltaan kilpaillut Mäkinen tullaan näkemään myös kauden neljässä viimeisessä SM-rallissa.\n– Tarkoituksena alunperinkin oli kiertää koko SM-sarja. Tästä Joensuuhun seuraavaksi. On ollut tiedossa, että vauhti kyllä riittää, mutta kun ei oltu mukana Tunturissa, niin tänne se oli sitten vähän arvoitus. Näillä muilla on jo niin paljon kilometrejä alla. Kyllähän tämä itseluottamusta nostaa, Mäkinen korosti.\n1) Tommi Mäkinen (Renault) 1.16.45,1\n2) Sami Korvola (Ford) + 1,2\n3) Miko Kiminki (Honda) + 33,6\n4) Jarno Kinnunen (Ford) + 1.24,8\n5) Eeka Lahtinen (Suzuki) + 4.28,0\n6) Matti Manerus (Opel) + 6.24,1\n7) Eetu Latvala (Citroen) + 7.15,8\nSM4-luokan pistetilanne 2/6 osakilpailua\n1) Sami Korvola (EPUA) 43\n2) Petteri Jäppinen (RiiUA) 34\n3) Miko Kiminki (LapinlAU) 28\n4) Tommi Mäkinen (ESRC) 25\n5) Toni Herranen (KR-TEAM RY) 20\n6) Eeka Lahtinen (K-KUA) 19\n7) Jere Pensas (LaihUA) 16\n10) Matti Manerus (KonnMK/UA) 8", "timestamp": "2020-02-18T15:48:29Z", "url": "http://urheiluuutiset.com/jainen-patti-pensaksen-murheena-makinen-yllatysvoittoon-ei-ollut-mitaan-odotuksia/"}