{"text": "motomatin projektit: Varamoottorin kampiakselin takalaakerin hitsaus\nVaramoottorin kampiakselin takalaakerin hitsaus\nHitsaus tehty\nSain Norsa Oy:stä murtuneen takalaakerin hitsattuna. Olisin siellä voinut teettää myös koneistuksen mutta kun itselläkin on metallintyöstökoneita niin voin sen tehdä myös itse. Tulee halvemmaksi.\nJigi hitsaukseen ja sorvaukseen\nPätkä laakeripesän kiinnityslaippaa oli murtunut. Sitä varten tein tukevan hitsausjigin että mitoitus säilyy ja muoto myös. Lämpö tunnetusti pyrkii taivuttamaan metalleja. Alumiinikään ei ole aivan helpoimpia sen suhteen.\nTakalaakerin pesän sisäpuoli.\nRikottu väkivaltaisesti\nLaakeripesää oli joskus käsitelty voimallisesti jäljistä päätellen. Vaurioituneet kohdat on nyt hitsattu.\nLaakeripesän takasivu ja jigi.\nTämä on se sivu joka näkyy kun vauhtipyörä irrotetaan. Hitsaustuki oli silloin eri puolella osaa kun tässä näkyvä hitsaus on suoritettu.\nUlkopuolen hitsaus.\nTälle ei tarvitse tehdä mitään. Hitsaus saa näkyä sinällään. Aiemmin kohdalla oli jotain kemiallista metallia.\nHitsaus tiivistepinnan puolelta.\nSorvilla siistiksi\nTältä puolelta pitää koneistaa sauma piiloon. Se onnistuu joko jyrsimellä tai sorvilla. Tallilla asia selviää. Lieriömäistä ohjainpintaa on riittävästi mutta tiivistepinta pitää saattaa alkuperäiselle korkeudelleen.\nKohtuuhintainen osa\nLaakeripesä ei ole erikoisen kallis ja laakerikin sisältyy hintaan: 125€. Tämä tuli maksamaan muutaman kympin ja koneistus päälle jos sen olisin halunnut. Laakeri on vanha ja kunnossa.\nJos työn hinta lasketaan\nJos laskettaisiin että koko korjaus pitäisi teettää jossain konepajalla ammattitöinä hitsausjigin valmistuksesta alkaen materiaaleineen, hitsaus ja koneistus niin uuden hankkiminen olisi ehkä ollut halvempaa... Nyt rahat jäivät kotimaahan pienyrittäjälle. Loput töistä itselle.\nJigi joutaa lainaksi\nJos muilla ilmenee samoja vikoja takalaakerissa niin täällä ollaan jigin kanssa valmiina...\nSorvilla suoraksiKiinnitin takalaakerin sorviin ja keskitin että sorvauksesta tulee oikean muotoinen.\nTakalaakeri sorvissa.\nSorvauksen jälkeen.\nTarkastus ja täyttö\nOikea muoto ja mitat löytyivät hitsauksen alta mutta hieman oli hitsarilta jäänyt kaasusulkeutumia hitsiin. Osaksi siitä voi syyttää takalaakerin laipan alkuperäistä valumateriaalia sillä siinäkin on huokosia. Kappale on nyt kuitenkin tiivistepinnaltaan suora mutta siltä varalta että huokosia on piilossa enemmänkin niin päädyin tiivistämään ja täyttämään huokoset kemiallisella metallilla.\nHuokosten täyttö kemiallisella metallilla.\nVielä koneistus\nPaikkauksen kovetuttua pitää tehdä vielä sen sorvaus suoraksi. Muut hitsistä johtuvat uudet muodot saavat olla sinällään. Kuvassa näkyvän säteettäisen reiän reuna pitää myös muotoilla.\nMiksi osa on hankala hitsata\nLaippa on huokoista alumiinia ja murtumapinta erityisesti. Jos rasvan haluaisi pois pitäisi osa liottaa ohenteessa ja uunittaa korkeassa lämpötilassa. Se kuitenkin sisältää kampiakselin takapään laakerin joka on herkkä lämmölle ja saattasi vaurioitua. Öljystä johtuen hitsaus hieman \"kiehuu\" mutta asia on hallittavissa.\nVaramoottorin kokoonpanoa.\nAikaisempi juttu laakeripesästä.\nLähettänyt motomatti klo 16.50", "timestamp": "2019-05-21T06:54:11Z", "url": "http://www.motomatti.fi/2015/12/varamoottorin-kampiakselin-takalaakerin.html"}