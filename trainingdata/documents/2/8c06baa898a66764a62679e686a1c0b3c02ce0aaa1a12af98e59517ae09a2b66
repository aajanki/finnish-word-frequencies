{"text": "Yhdysvaltalainen Erica Handley jakaa passeja OrPossa | Oriveden Sanomat\nKalle Uotila\t06.06.2018 09:39\t| Lähetä palautetta artikkelista\nVasenkätinen Erica Handley jakaa monipuolisia passeja.\nYhdysvaltain Montanassa syntynyt Erica Handley, 23-185, on tehnyt OrPon kanssa kauden mittaisen sopimuksen. Pitkästä pituudesta huolimatta hän ei ole keskitorjuja, vaan joukkueen tuleva ykköspassari. Erica on joukkueensa toiseksi pisin pelaaja. Erikoisuudet eivät lopu tähän, sillä hän on vasenkätinen.\nHandley opiskeli Montana Universityssä. Sen jälkeen hän on pelannut kaksi kautta Euroopassa. Kauden 2016–2017 hän edusti puolalaista Bielsko-Biala joukkuetta. Viime kausi kului Ranskassa kuuluisan Nantesin pelipaidassa. Orivedelle hän saapuu elokuun alussa. Handleysta OrPon kotimaiset pelaajat saanevat kaipaamansa monipuolisen pelin rakentajan.\n– Olen tutustunut Ranskassa suomalaispelaajiin Pauliina Vilposeen ja Laura Pihlajamäkeen. Uskon auttavani hyvien pelikavereiden kanssa OrPon aina mestaruuteen asti, kertoi Erica seuran tiedottajalle puhelimitse.\nOrPolla on nyt 13 pelaajasopimusta, joista 11 julkistettua. Toisen passarin ja yhden yleispelaajan julkistaminen on ensi viikolla.\n– Pyrimme viemään kauden läpi kahdella ulkomaalaisella pelaajalla. Kotimaisuusaste on korkea, liigatason kotimaisia pelaajia on vaikea löytää. Meillä on nyt käynyt tuuri. Jotkut joukkueet joutuvat ottamaan riviinsä useita ulkomaalaisia, kertoi OrPon manageri Jouko Ronkainen.", "timestamp": "2018-09-24T15:37:40Z", "url": "https://www.orivedensanomat.fi/yhdysvaltalainen-erica-handley-jakaa-passeja-orpossa/"}