{"text": "Seitsemän ihmistä on kuollut koronavirukseen Italiassa – EU ei ole vielä asettamassa matkustusrajoituksia – Forssan Lehti\n24.2.2020 18:26 Hannu Toivonen\nItalian armeijan sotilas seisoi maanantaina tiesululla pikkukaupunkiin johtavalla tiellä Pohjois-Italiassa, jossa kymmeniä kaupunkeja on eristetty koronaviruksen leviämisen takia. Kuva: epa08244050\nKiinasta liikkeelle lähtenyt koronavirus leviää Italian pohjoisosassa. Maanantaina Italian viranomaiset kertoivat neljästä uudesta koronaviruksen aiheuttamasta kuolemasta.\nYhteensä viruksen aiheuttamaan tautiin on kuollut Italiassa seitsemän ihmistä.\nVirus on levinnyt nopeasti kolmen viime päivän aikana Veneton, Lombardian ja Piemonten alueella. Varmistettuja tartuntatapauksia oli maanantai-iltaan mennessä 220, kun viime viikon torstaina vahvistettuja tapauksia oli vain kolme.\nKolme maanantaina viruksen aiheuttamaan tautiin kuolleista italialaisista oli yli 80-vuotiaita ja vähintään yksi oli ennestään sairaalahoidossa toisen sairauden takia, kertovat Italian viranomaiset. Yksi kuolleista sairasti syöpää.\nMyös viikonlopun aikana Pohjois-Italiassa virukseen kuolleet olivat vanhoja. Vähintään kahdella heistä oli vakavia terveysongelmia, jotka eivät liittyneet koronavirukseen, kertoo Uutistoimisto Reuters.\n– Viruksen aiheuttama sairaus ei ole vakava, mutta sitä ei pidä aliarvioida, Fontana sanoi Reutersin mukaan.\nItalian naapurimaissa on reagoitu viruksen leviämiseen. Itävallan sisäministeri Karl Nehammer sanoi maanantaina, että maa harkitsee rajatarkastusten aloittamista Italian vastaisella rajalla.\nItävalta pysäytti sunnuntaina junaliikenteen Italiaan neljäksi tunniksi sen jälkeen, kun kahdella Italiasta junalla tulleella havaittiin koronaviruksen aiheuttaman taudin oireita. Testeissä selvisi, ettei kummallakaan ollut koronavirusta.\nMyös Slovenian ja Kroatian viranomaiset kokoontuivat maanantaina kriisikokoukseen viruksen leviämisen takia, uutisoi The Guardian. Kroatia ilmoitti, että se alkaa valvoa kaikkia Italiasta maahan tulevia.\nRomania kertoi, että se asettaa kaikki virusalueilta saapuvat ihmiset kahden viikon karanteeniin maahan tullessaan. The Guardianin siteeraaman romanialaismedian mukaan maan rajoilla matkustajia on pyydetty toistaiseksi täyttämään vain lomakkeita.\nVirus leviää myös Etelä-Koreassa ja Iranissa\n– Tällä hetkellä WHO ei ole ohjeistanut matkustamisen tai kaupankäynnin rajoittamista, Kyriakides sanoi.\nViime päivien aikana koronavirus on levinnyt Italian lisäksi myös Iranissa ja Etelä-Koreassa, mikä on herättänyt pelkoa pandemian puhkeamisesta. Maailman terveysjärjestö WHO ei suunnittele tällä hetkellä koronaviruksen julistamista pandemiaksi.\n– Olemme erityisesti huolestuneita koronavirustapausten nopeasta kasvusta Iranissa, Italiassa ja Etelä-Koreassa, Tedros Adhanom Ghebreyesus sanoi.\nHän varoitti BBC:n mukaan, että aikaikkuna viruksen leviämisen estämiseksi on ”pienenemässä”.\n– Käännepiste, jonka jälkeen kykymme estää maailman laajuinen pandemia, on paljon lähempänä 24:n viime tunnin jälkeen, Hunter sanoi BBC:n mukaan.", "timestamp": "2020-03-29T12:52:16Z", "url": "https://www.forssanlehti.fi/uutiset/seitseman-ihmista-on-kuollut-koronavirukseen-italiassa-eu-ei-ole-viela-asettamassa-matkustusrajoituksia-559185"}