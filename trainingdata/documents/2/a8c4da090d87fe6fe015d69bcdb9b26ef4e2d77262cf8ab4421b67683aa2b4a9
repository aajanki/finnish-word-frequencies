{"text": "Frantz Krugerin tekniikka alkaa loksahtaa kohdalleen - Urheilu - Ilta-Sanomat\nFrantz Krugerin tekniikka alkaa loksahtaa kohdalleen\nJulkaistu: 22.6.2008 19:04\nVielä pari viikkoa sitten vaivannut heiton ajoitusongelma ei enää kiusaa Frantz Krugeria. Vaasalainen uskoo kautensa olevan vahvassa myötätuulessa, ja Euroopan cupista heltisi kiekon kakkossija tuloksella 63,51.\nVoittoon heitti Hollannin Rutger Smith 66,33 kantaneella kiskaisullaan. Krugerin tavoin avauskierros tuotti hänellekin parhaan kaaren.- Tämä oli paljon parempaa heittämistä kuin aiemmin tällä kaudella. Jo harjoitusheitoilla sain pari hyvää kaarta, Kruger kertasi.Hän perustaa optimisminsa etenkin kauden edetessä parantuneeseen tekniikkaan. Metreissä se ei aivan vielä näy, mutta Kruger luottaa siihen, että kaaret vielä pitenevät.- Täällä toisessa heitossa kiekko osui verkkoon, mutta kantoi silti 61,45, Kruger tuumasi.Kruger heitti kauden parhaan tuloksensa 63,72 viime tiistaina Eurajoella. Olympiavalinnan suhteen hänellä ei luulisi olevan päänvaivaa, sillä taskussa on viime loppukesältä Suomen ennätys 69,97. Se ylittää kirkkaasti Pekingin olympialaisten A-rajan 64,50.", "timestamp": "2017-02-25T06:26:02Z", "url": "http://www.iltasanomat.fi/urheilu/art-2000000269973.html"}