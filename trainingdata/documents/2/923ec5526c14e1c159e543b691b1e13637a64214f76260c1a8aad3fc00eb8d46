{"text": "Lääkäriin vai ei? Naantali ottaa käyttöön arviointia helpottavan Omaolo-verkkopalvelun - Paikalliset - Turun Sanomat\nLääkäriin vai ei? Naantali ottaa käyttöön arviointia helpottavan Omaolo-verkkopalvelun\nVerkkopalvelun oirearvion uskotaan vähentävän turhaa jonottamista Naantalin terveysasemalla.\nPaikalliset | Turun Sanomat | 19.2.2020 10:55 | 0\nTurussa loppuvuodesta 2018 käyttöön otettu Omaolo-verkkopalvelu on keskiviikosta alkaen käytössä myös Naantalissa.\nNaantalilaiset voivat arvioida luotettavasti omaa hoidontarvettaan täyttämällä Omaolo.fi-palvelussa oirearviokyselyn.\nMaksuton verkkopalvelu auttaa arvioimaan, vaatiiko vaiva ammattilaisen apua vai hoituuko se itsehoidolla kotosalla.\n– Kun ihmisillä on tarjolla luotettavasta lähteestä hyvää tietoa, uskomme, että helposti hoidettavat oireet on kaikkein näppärintä hoitaa itse kotona. Omaolo-palvelun kautta asiakkaat saavat näihin vaivoihin avun nopeimmin ja parhaiten. Samalla terveyskeskuksen ammattilaisilla jää aikaa keskittyä vaativampaa hoitoa vaativiin vaivoihin, Naantalin terveyskeskuksen ylilääkäri Kristian Kallio toteaa kaupungin tiedotteessa.\nHoidontarvetta arvioidaan täyttämällä palvelussa oirearviokysely.\nKyselyitä on saatavilla tällä hetkellä 15 yleisimpiin terveyden vaivoihin, kuten kurkku-, alaselkä- ja korvan kipuun, seksitautiepäilyihin, ripuliin tai virtsatientulehdukseen. Jos vaivaa on hankala kohdistaa, voi palvelussa täyttää myös yleisen oirekyselyn.\nOirearvio kertoo asiakkaan vastauksiin perustuen, riittääkö itsehoito vai vaativatko oireet ammattilaisen hoitoa ja kuinka kiireellisesti.\nPalvelun käytön etuna on, että se säästää asiakkaan jonottamiselta sekä turhilta hoitokäynneiltä.\nOmaolo-palveluun kirjaudutaan verkkopankkitunnuksilla tai mobiilivarmenteella.\nJos oirearvion perusteella käynti esimerkiksi terveysasemalla on tarpeen, kirjautuneen asiakkaan tiedot välittyvät Naantalin terveyskeskukseen tai kiireellisimmissä tapauksissa suoraan yhteispäivystykseen.\nOirearvion voi myös täyttää kirjautumatta ja nimettömänä, jolloin palvelu tarjoaa ohjeita jatkoon sekä tietoa alueen palveluista. Tällöin tiedot eivät tallennu terveydenhuollon ammattilaisille.\nYlilääkäri Kristian Kallio kannustaa kaikkia rohkeasti kokeilemaan Omaolo-palvelua. Hän muistuttaa kuitenkin olemaan kärsivällinen, jos vielä palvelun kautta ei löydy apua.\n– On hyvä huomioida, että Omaolon käyttöä vielä aloitellaan – aivan kaikkiin vaivoihin ei sieltä vielä löydy oirearviota. Palvelua kehitetään kuitenkin koko ajan ja uusia oirearvioita on tulossa, Kallio sanoo.\nOirearvioiden lisäksi Omaolon palveluihin kuuluvat myös palveluarviot. Naantalissa lähdetään ensin kokeilemaan oirearvioita ja kerätään niistä kokemuksia. Sen jälkeen arvioidaan palvelun laajentumista.", "timestamp": "2020-03-29T15:50:50Z", "url": "https://www.ts.fi/uutiset/paikalliset/4866568/Laakariin+vai+ei+Naantali+ottaa+kayttoon+arviointia+helpottavan+Omaoloverkkopalvelun"}