{"text": "Yksi muutos ruokavaliossa pienentää alttiutta sydän- ja verisuonitaudeille – kohentaa veren rasva-arvoja jo kahdessa viikossa - Terveys - Ilta-Sanomat\nYksi muutos ruokavaliossa pienentää alttiutta sydän- ja verisuonitaudeille – kohentaa veren rasva-arvoja jo ka\nKasvikset ovat monella eri tapaa hyväksi sydämelle ja verisuonille. (KUVA: Colourbox)\nJulkaistu: 24.9. 8:15\n24.9. 8:15\nKasvisvoittoinen ruokavalio vähentää alttiutta sydän- ja verisuonitaudeille, ja auttaa vielä siinäkin vaiheessa, jos on jo sairastunut.\nKasvispainotteinen ruokavalio pienentää veren rasva-arvoja jo kahdessa viikossa, kertoo uutuuskirja Kasvisruokaa viisaasti (Duodecim).\nVäestötutkimusten mukaan erilaisten kasvisruokavalioiden on todettu vähentävän alttiutta sydän- ja verisuonitaudeille 10–30 prosenttia.\nKokonaan kasvissyöjäksi ei kuitenkaan tarvitse alkaa, jotta saisi ruokavalion tuomia terveyshyötyjä.\n– Jo muutos kasvisvoittoisempaan sekaruokavalioon kohentaa sydämen terveyttä, kertoo ravitsemustieteen yliopisto-opettaja Eeva Voutilainenhttps://www.is.fi/haku/?query=eeva+voutilainen, joka on yksi teoksen kirjoittajista.\nLue lisää: Hyvin monella suomalaisella on syömisessään yksi ikuisuusongelma – yhteydessä kaikkiin kansantauteihinhttps://www.is.fi/terveys/art-2000006114791.html\nVesiliukoinen ravintokuitu sitoo kolesterolia\nKasvikset ovat monella eri tapaa hyväksi sydämelle ja verisuonille.\nKasvikunnan tuotteista kasviksissa ja esimerkiksi kaurassa, ohrassa sekä palkokasveissa on ravintokuitua, jonka saanti on eduksi.\n– Ravintokuitua on vesiliukoista ja ei-vesiliukoista. Vesiliukoinen ravintokuitu on sellaisenaan sydänterveyden kannalta hyväksi, koska se sitoo ruoansulatuskanavassa kolesterolia imeytymättömään muotoon ja sitä kautta alentaa veren rasva-arvoja, Voutilainen sanoo.\nVesiliukoinen ravintokuitu myös hidastaa mahalaukun tyhjenemistä.\n– Näin se hidastaa verensokeritason nousua, koska hiilihydraattien imeytyminen hidastuu.\nKumpikin mekanismi, mahalaukun venyminen ja verensokerin tasainen kohoaminen, edistää painonhallintaa. Onnistunut painonhallinta taas on hyväksi veren rasva-arvoille ja verenpaineelle.\nSuoria vaikutuksia verenpaineeseen\nKasviperäisellä ruoalla on myös suoria vaikutuksia verenpaineeseen. Liika suolan saanti kohottaa verenpainetta, koska suolan ainesosa natrium sitoo vettä.\n– Jos verisuonissa on liian suuri nestelasti, suonet laajenevat ja paine kohoaa.\nKasvikunnan tuotteet sisältävät runsaasti kaliumia, joka tehostaa natriumin erittymistä virtsaan.\n– Elimistö pääsee eroon ylimääräisestä natriumista, kun sitä siirtyy virtsaan.\nLisäksi on havaittu, että kasviöljyjen tyydyttymätön rasva voi laajentaa verisuonia, ja siksi pitää verenpainetta kurissa.\nPienikin parannus on eduksi\nRuokavalion muuttaminen kasvisvoittoisemmaksi auttaa sydän- ja verisuonitautien ehkäisyssä, mutta siitä on hyötyä myös siinä vaiheessa, jos on jo sairastunut.\n– Suomalaisessa tutkimuksessa tarkasteltiin keski-ikäisiä, joilla jo oli verisuonimuutoksia, ja havaittiin, että terveellisiin elämäntapoihin siirtyminen vähensi muutoksia.\nVoutilainen korostaa, että pienilläkin parannuksilla on merkitystä.\n– On eduksi, jos ylipainoa saa karistettua parikin kiloa tai korkeaa verenpainetta edes hiukan alemmaksi.\nOta tavaksi yksi kasvisruokapäivä viikossa\nKäytännössä muutokset ruokavalioon kannattaa aloittaa pienin askelin.\n– Lisää jonkin verran kasviksia ruokavalioon ja pyri kohti viittä kourallista päivässä. Vaihda viljavalmisteet kuiturikkaaseen täysjyvään ja syö puuroa.\nVoutilainen ehdottaa myös pitämään yhden kasvisruokapäivän viikossa.\n– Se on hyvä ajatus paitsi sydänterveyden myös ympäristön kannalta.\nLautasmalli on helppo käytännön tapa huolehtia kasvisten syönnistä.\n– Ota lounaalla ja päivällisellä aina puoli lautasellista kasviksia.\nKala on sydämelle hyvä vaihtoehto. Valtaosan ruoan rasvasta tulisi kuitenkin olla kasviperäistä.\nMyös kasvirasvoissa on eroja: Voutilainen muistuttaa, että kookosrasva ja palmuöljy ovat pitkälti kovaa rasvaa.\n– Kookosrasvassa 95 prosenttia rasvasta on tyydyttynyttä, kun voissa sitä on 65 prosenttia. Siksi kumpikaan ei ole hyvä vaihtoehto. Rypsiöljyssä tyydyttynyttä rasvaa on vain noin 10 prosenttia.\nSydän- ja verisuonitaudit ovat suomalaisten yleisin kuolinsyy\nSydän- ja verisuonitauteihin kuuluvat sepelvaltimotauti, sydämen vajaatoiminta ja aivoverenkierron häiriöt.\nKohonnut verenpaine ja suurentuneet veren rasva-arvot ahtauttavat ja kovettavat sydämen sepelvaltimoa.\nSepelvaltimotauti edistää sydämen vajaatoimintaa, kuten kohonnut verenpainekin.\nAivoverenkierron häiriö voi johtua verisuonten ahtautumisesta tai aivoverenvuodosta.\nSydäntä ja verisuonia suojaavat kasvisvoittoinen ruoka, liikunta ja tupakoimattomuus.\nLähde: Eeva Voutilainen, Soili Soisalo, Anna-Liisa Elorinne: Kasvisruokaa viisaasti, Duodecim, 2019.\nIhmisillä, jotka syövät enemmän ja monipuolisemmin kasviksia, on pienempi riski sairastua kroonisiin sairauksiin. 18.6. 12:44 Lue lisää ›\nNäin kuittaat päivän kasvisannoksen helposti kerralla – vatsa kiittää ja olo kevenee\nKeho kiittää parempana kylläisyytenä, toimivana vatsana ja keveämpänä olona. 27.8.2018 15:47 Lue lisää ›", "timestamp": "2019-11-13T00:00:37Z", "url": "https://www.is.fi/terveys/art-2000006248417.html"}