{"text": "SaiPa-Ilves 3-2 - ratkaisu venyi kolmanteen otteluun\nHurjaa draamaa Lappeenrannassa! SaiPa venytti playoff-sarjan ratkaisuotteluun, voittomaalia tarkastettiin videolta pitkään\n17.03.2019 klo 20:26\nSaiPa kaatoi Ilveksen 3-2 Ahti Oksasen jatkoaikamaalilla, joten playoff-sarja venyi ratkaisevaan kolmanteen otteluun.\nAhti Oksanen ja David Goodwin juonivat ratkaisumaalin, jota tarkasteltiin videolta pitkään. Mikko Lieri / AOP\nKoska Lappeenrannan Kisapuisto säästyi tällä kaudella käryttävältä popcornkoneelta, syttyi se vasta nyt ensimmäistä kertaa toden teolla liekkeihin SaiPan kamppaillessa Ilveksen hampaat kurkullaan.\nOttelu ratkesi pitkän kaavan kautta ja jälleen jatkoajalla isäntien eduksi. Kiihkeä rypistys tuotti keltamustille lisäaikaa tiistaihin, kun se kukisti Ilveksen jatkoajalla 3–2.\nOttelu oli lukemallisesti hyvin tasainen. Pelin rytmi laineili joukkueiden välillä, mutta isäntänä SaiPa otti enemmän vastuuta illan kulusta.\nToisen erän lopussa Ilvekselle tarjottiin mahdollisuutta nousta aallonharjalle, kun Arttu Ruotsalainen tasoitti ylivoimalla. Puolitoista minuuttia myöhemmin SaiPan Micke Saari poistui kentältä saatuaan vierasvedon päähänsä, ja aisapari Ahti Oksanen talutettiin istumaan kymmenminuuttista päähän kohdistuneesta taklauksesta.\nSaari palasi pelaamaan kolmanteen erään, ja kahden ylivoimamaalin jälkeen Ilveksen ruuti oli märkää. SaiPa hukkasi yhtä lailla liki neljän minuutin yhtäjaksoisen ylivoimarypistyksen, mutta jatkoajalla päätuomari Petri Lindqvist sai kunnian räjäyttää remonttia odottavan katon.\nAhti Oksanen näpäytti David Goodwinin syötöstä 3–2-voittomaalin, joka sujahti Lukáš Dostalin hanskan alle. Tilannetta tarkastettiin pitkä tovi videolta, kunnes Lindqvist kävi heilauttamassa kätensä kohti aloitusympyrää.\nSarjan kolmas ja ratkaiseva ottelu pelataan tiistaina Tampereella.\nEric Perrin, 43, niittasi loppuratkaisun! JYP-papat tasoittivat voitot Lukkoa vastaanSaiPa-pelaaja nousi konnasta sankariksi - taklasi päähän ja teki voittomaalin jatkoajalla: ”Tuomaritoiminnasta voi olla montaa mieltä”", "timestamp": "2019-03-25T18:49:22Z", "url": "https://www.iltalehti.fi/smliiga/a/7a16d507-9710-4bbe-9c43-cc3ac2768c29"}