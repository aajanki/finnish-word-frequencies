{"text": "Luusolut uusiutuvat kymmenen vuoden välein - monesko luusto sinulla on menossa\nTiistai 1.8.2017 klo 17.40\nSuomen Luustoliitto ampuu alas harhaluuloja luustosta ja muistuttaa, että osteoporoosi on kansansairaus, jota sairastaa 300 000- 4000 000 suomalaista.\n50 vuotta täyttäneistä naisista joka kolmas ja miehistä joka viides saa loppuelämänsä aikana osteoporoosiperäisen murtuman.\nItse voi tehdä paljon sen eteen, että luusto pysyisi vahvana iän karttuessa.\nLuusto pitää muun muassa terveellisestä ravinnosta ja liikunnasta.\nLiikunta tekee hyvää luustolle vanhuuteen asti. (MOSTPHOTOS)\nLuusto tuo monelle ensimmäiseksi mieleen elottoman ja jopa pelottavan luurangon. Ajattelemme, että meillä on syntyessämme luusto, joka venyy kasvaessamme ja alkaa haurastua ikääntyessämme.\nFakta: Luusto on kudosta, joka elää ja uusiutuu koko ihmisen eliniän ajan. Kaikki luusolumme uusiutuvat reilussa kymmenessä vuodessa, joten luustomme ei ole enää se sama, minkä kanssa aikoinaan synnyimme. Tuttavan ikää voisikin leikillisesti kysyä tiedustelemalla, monesko luusto hänellä on menossa.\nLuille hyvää ruokaa\nUsein luullaan, että on tärkeää huolehtia luuston kalsiumin saannista lähinnä vain lapsena ja nuorena, kasvuiässä. Sen jälkeen ei luustoon juuri kannata panostaa.\nFakta: Koska luusto elää koko ihmisen eliniän ajan, se tarvitsee kaiken aikaa myös ravintoa uusiutuakseen. Luusto tarvitsee monipuolista ja terveellistä ravintoa, joka sisältää riittävästi kalsiumia ja proteiinia. Lisäksi D-vitamiinin saanti on tärkeää turvata, sillä D-vitamiini auttaa muun muassa kalsiumia imeytymään.\nHuomiota murtumiin\nUsein ajatellaan, että ikääntymisen myötä on luonnollista, että luusto haurastuu ja murtuu. Kumarassa käveleviä vanhuksiakin pidetään helposti ihan normaalina asiana.\nFakta: Luusto todellakin haurastuu vähitellen ikääntymisen myötä, mutta normaaliin ikääntymiseen eivät liity murtumat. Vanhusten kumara asento liittyy yleensä osteoporoosiin ja selkänikamien osteoporoottisiin murtumiin.\nLuille myös liikuntaa\nKoska vanhusten luut murtuvat herkästi, helposti luullaan, että heidän kannattaa varoa liikkumista, jotteivät kaatumiset aiheuttaisi murtumia.\nFakta: Luusto tarvitsee liikuntaa. Erityisesti ikääntyneillä jo viikon mittainen vuodelepo voi haurastuttaa luustoa. Vuodelepo vaikuttaa lisäksi ikääntyneillä nopeasti myös lihaksiin ja moniin muihin elimiin, joten esimerkiksi lonkkamurtumapotilaat pyritään saamaan vuoteesta ylös heti leikkauksen jälkeen. Lisäksi hyvä lihaskunto ja tasapainon harjoittaminen auttavat estämään kaatumisia.\nJos luusto on jo huonossa kunnossa, moni ajattelee, ettei mitään ole enää tehtävissä.\nFakta: Koska luusto elää, voi luuston kunnolle tehdä aina jotakin. Lähtökohtana on elintapojen tarkistaminen sekä mahdollisten osteoporoosin aiheuttajasairauksien mahdollisimman hyvä hoito. Mikäli nämä eivät riitä, voidaan tarvita erityistä luulääkehoitoa.\nOsteoporoosia voidaan hoitaa, mutta se on tärkeää pysäyttää ajoissa. Kuulutko sinä riskiryhmään? Tee Luustoliiton riskitesti.", "timestamp": "2017-08-23T03:16:25Z", "url": "http://www.iltalehti.fi/terveys/201708012200297929_tr.shtml"}