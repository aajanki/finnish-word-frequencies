{"text": "Valven Dota 2 -turnaus rikkoi taas ennätyksen – pelissä yli 11 miljoonan palkintopotti / Uutiset / pelaaja.fi\nValven Dota 2 -turnaus rikkoi taas ennätyksen – pelissä yli 11 miljoonan palkintopotti\n5.06.2015 // Kirjoittanut: Panu Saarenoja\nValven vuosittainen Dota 2 -turnaustapahtuma The International varustetaan tänä vuonna jälleen ennätyksellisen suurella palkintopotilla. Kirjoitushetkellä turnauksen potti on kohonnut jo yli 11 miljoonaan dollariin, eli se on siis suurempi kuin yhdenkään muun elektronisen urheilutapahtuman palkintopotti koskaan aikaisemmin.\nPalkintopotti kasvaa edelleen myös jatkuvasti, sillä muotonsa se saa joukkorahoituksen avulla. Aina toukokuusta asti Valve on myynyt The Internationalista kiinnostuneille jälleen nimittäin Compendiumiksi kutsuttua virtuaalista turnauskirjaa, jonka tuotoista 25 prosenttia menevät palkintopotin lihottamiseen.\nOletuksena Compendium maksaa kymmenen dollaria, ja se tarjoaa sekä The International -aiheisia aktiviteetteja että myös ylimääräistä sisältöä Dota 2:een. Halutessaan kirjalle voi kerryttää myös kukkaroaan avaamalla tasoja, jotka avaavat lisää herkkuja Compendium-omistajien käyttöön. Mitä enemmän Compendium myös yleisesti kerää rahaa, sitä enemmän Valve tuo lisäherkkuja pelaajien käyttöön.\nThe Internationalissa on jo parin vuoden ajan pelattu ennätyksellisen suurista rahamääristä. Viime vuonna potti oli 10,9 miljoonan dollarin kokoinen, kun taas vuotta aiemmin pelissä oli 2,87 miljoonaa. Ensimmäistä kertaa Compendium-idea esiteltiin vuoden 2013 The Internationalissa.\nPalkintopotti ei kokonaisuudessaan mene vain turnauksen voittajalle. Sen sijaan kaikki turnauksessa jaettavat rahapalkinnot otetaan siitä. Esimerkiksi viime vuonna turnauksen voittanut joukkue sai reilut viisi miljoonaa dollaria ja toiseksi tullut noin 1,5 miljoonaa.\nTämän vuoden The International on järjestyksessään viides. Sen loppukilpailut käydään 3.-8. elokuuta Seattlessa, mitä ennen kourallinen joukkueita on karsinut myös mahdollisuudesta päästä osaksi turnausta. Pääosa turnauksen 16 joukkueesta on tosin tänäkin vuonna nimenomaan kutsuttu suoraan Valven toimesta kisaamaan voitosta.\nIlman suomalaisväriä The Internationalia ei tänäkään vuonna käydä. Tällä kertaa turnauksessa on mukana pelaamassa ainakin Jesse \"JerAx\" Vainikka, joka edustaa korealaista MVP HOT6ix -joukkuetta.\nLähde: Dota 2\nDota 2 kahmaisi yli miljoona samanaikaista käyttäjää – ensimmäisenä Steamissa\nBadassBämbi\tPe, 06/05/2015 - 20:28\nKarsinnoissa kokonaan suomalainen 4 Anchors and a Sea Captain pääsi myös lähelle vähintään villikortti-paikkaa.", "timestamp": "2020-08-09T04:54:38Z", "url": "https://pelaaja.fi/uutiset/valven-dota-2-turnaus-rikkoi-taas-ennatyksen-pelissa-yli-11-miljoonan-palkintopotti"}