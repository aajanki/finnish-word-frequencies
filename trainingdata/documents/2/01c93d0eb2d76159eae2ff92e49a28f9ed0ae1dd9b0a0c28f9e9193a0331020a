{"text": "Iloa ja skandaali : Kaukalon laidalta\nRiemu repesi Valko-Venäjän joukkueella ja ylipäätään valkovenäläisillä maanantai-iltana. Valko-Venäjä voitti Latvian niukasti ja varmisti pääsynsä torstaina pelattaviin puolivälieriin. Näin alkusarjan huipentavalla Valko-Venäjän ja Venäjän välisellä ottelulla ei ole suurta merkitystä.\nMM-kisojen kannalta on varmasti hyvä, että isäntämaa on mukana pudotuspeleissä. Valko-Venäjän fanit ovat niin innokkaita ja kisoista kiinnostuneita, että hekin sen torstain pelin ansaitsevat.\nJoku on epäillyt, että paikalliset katsojat pakotetaan täyttämään katsomot. Ihan rehellisesti voin kuitenkin sanoa, ettei tällaista kannata epäillä. Valkovenäläiset ovat kisoistaan aidon iloisia ja he todella pitävät areenassa ja kaikissa fanipaikoissa hauskaa. Mököttäjiä ei ole näkynyt. Ei todellakaan ollut pakottamisen makua näiden ihmisten ilossa.\nKokonaan toinen juttu on sitten tapa, jolla Valko-Venäjä voitti. Latviahan teki tasoitusmaalin viime minuutilla ja olisihan se pitänyt hyväksyä. Päätuomarit Antonin Jerabek (Tshekki) ja Keith Kaval (USA) munasivat pahemman kerran, kun osuman hylkäsivät. Sitä pidettiin skandaalina. Latvian päävalmentaja Ted Nolan epäili, että Minskiin nimetään joku katu näiden tuomarien mukaan.\nOdottavan aika on pitkä. Sen tietää varmasti Suomen joukkue. Se saa seurata jännityksellä Latvian ja Sveitsin ottelua ja toivoa Sveitsin voittoa.\nOttelun jälkeen selviää, onko Leijonilla edessään vielä ainakin yksi MM-ottelu vai onko seuraavaksi ohjelmassa kotimatka.\nMinskissä liikenne soljuu kohtalaisen rauhallisesti. On tosin kiva istua taksikyydissä, kun kuski ajamisen ohessa katselee televisiota. On kuulemma aika normaalia Minskissä.", "timestamp": "2018-05-26T23:05:26Z", "url": "http://timolainesalo.blogijanne.fi/2014/05/20/iloa-ja-skandaali/"}