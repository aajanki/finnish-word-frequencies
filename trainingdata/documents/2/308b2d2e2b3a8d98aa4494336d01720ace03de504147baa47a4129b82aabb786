{"text": "Laajavuori MTB / kisaraportti – hankkila.net\nLaajavuori MTB / kisaraportti\nEi kommentteja artikkeliin Laajavuori MTB / kisaraportti\nKuva: Jyrki Solja\n61 kilometriä, reilut 1 500 nousumetriä ja paljon mutaa. Siinä lyhyesti viime lauantain urakka Laajavuori MTB Marathonilla Jyväskylässä.\nKisapäivän aamuna Jyväskylässä satoi vielä vähän, mutta sää selkeni aamupäivän aikana ja kisa päästiinkin ajamaan koleassa mutta sateettomassa säässä. Kisapyöräksi valikoitui tällä kertaa jäykkäperäinen 29, jossa voimansiirron virkaa hoiti tee-se-itse 1×10 Race Face narrow-wide 32T eturattaalla ja General Lee -adapterilla kuorrutetulla11-40 takapakalla.\nNiin kuin yleensä, lähtömerkistä liikkeelle ja heti alkukiihdytyksessä huomasin jalkojen olevan kaikkea muuta kuin tuoreet, joten paikka löytyi sitten jostakin sieltä muiden seasta. Ensimmäinen kierros oli sitten tuttuun tapaan vauhdin hakemista ja sopivanvauhtisen ajoseuran etsimistä. Reitti osoittautui ihan ajettavaksi, vaikkakin ne mutaosuudet eivät ihan kuuminta hottia olleet. Ylämäet olivat kuitenkin ihan ajettavia ja kierroksen lopun nousut menivät ensimmäisellä kierroksella helposti. Siitä sitten DH-rataa (vai oliko se Enduro) alas ja uudelle kierrokselle.\nToinen kierros oli lyhyesti sanottuna roikkumista kovempaa ajavien perässä. Tasaisella mentiin välillä ihan rajoilla, mutta ylämäet olivat taas yllättävän helppoja. Kierroksen lopun nousut ajoin taas vahvasti ja kolmannelle kierrokselle lähdin yhdessä toisen kisaajan kanssa. Alku meni taas perässä ajaen, mutta jossakin vaiheessa menin edelle ja tein puolivahingossa kaulaa. Aikani rimpuilin yksin, mutta kohta mentiin taas yhtä matkaa. Näissä asetelmissa loppunousuihin ja vahva vire jatkui taas. Muutama selkä tuli vielä ylämäessä vastaan ja loppulaskuun pääsinkin ajamaan ei ketään lähellä edessä eikä takana tilanteesta. Hyvä näin, koska voimansiirto oli ottanut mudasta sen verran kipeää, että kaksi suurinta vaihdetta ei suostunut enää toimimaan ja 32-15 ratasyhdistelmällä ei enää ihan hirveää kiriä olisi otettu. Tällä kertaa kolme ratkaisevaa asiaa olivat kunto, kunto ja kalusto ja nyt ne riittivät omassa sarjassa (M40) 12. sijaan ajalla 3.18.40. Aika lailla samaa tasoa kuin viikko sitten Korsossa.\nNousumetrien osalta kisa oli hyvää fyysistä ja psyykkistä harjoittelua Tahkoa ajatellen. Vielä muutama kova treeni seuraavan viikon aikana ja siitä sitten tuoreilla jaloilla kohti lähtöviivaa.\n← Sunnuntai 8.6.2014 / Korso 96 MTB Marathon → Sunnuntai 22.6.2014", "timestamp": "2020-07-10T15:54:46Z", "url": "https://hankkila.net/2014/06/16/laajavuori-mtb-kisaraportti/"}