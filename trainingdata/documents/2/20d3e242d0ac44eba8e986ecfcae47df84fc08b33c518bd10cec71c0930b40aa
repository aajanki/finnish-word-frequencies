{"text": "Tarjolla potkua yrittäjyyteen helmikuussa - BusinessKuopio\nYritysKuopio-verkosto* järjestää 20.2. klo 16-19 kaikille yrittäjille ja yrittäjyydestä kiinnostuneille Potkua yrittäjyyteen -tapahtuman Kauppakeskus Apajassa sijaitsevassa Messissä ja Kohtaamossa. Tapahtumassa on tarjolla laaja kattaus siitä, mitä kaikkea Kuopiossa on tarjolla sekä toimiville yrittäjille että yritystoimintaa suunnittelevalle.\n– Kaikki yrittäjyydestä kiinnostuneet ovat tervetulleita mukaan ja tapahtuman monipuolinen tarjonta takaa sen, että kaikki tapahtumaan osallistuvat saavat jotain uutta tietoa, kertoo tilaisuuden avaaja, Kuopion elinkeinojohtaja Jukka Pitkänen.\nToista kertaa järjestettävän tapahtuman tarkoituksena on nostaa esiin Kuopiossa yrittäjille tarjolla olevia monipuolisia palveluja liittyen liiketoiminnan kehittämiseen, rekrytointiin tai rahoitukseen. Lisäksi osallistujat kuulevat tuoretta tietoa mm. yrityksen somemarkkinoinnista ja somestrategiasta alan yrittäjien kertomana. Tapahtumassa edistetään myös verkostoitumista, käyntikorttiseinälle jokainen osallistuja voi jättää jäljen käynnistään. Mukana tapahtumassa on myös Savon Nuorten Yrittäjien verkosto sekä Yrityskummit.\nYrittäjille räätälöidyistä palveluista ovat kertomassa Kuopion kaupungin yrityspalvelu, Savon ammattiopisto, Savonia-ammattikorkeakoulu, Itä-Suomen yliopisto, Uusyrityskeskus, Kuopion Yrittäjät, Finnvera, TE-toimisto ja ELY-keskus sekä Kuopion kaupungin työllisyyspalvelu. Sosiaalisen median asiantuntijoina mukana ovat Intosome Oy ja Sollertis Oy.\nTapahtumaan on vapaa pääsy, eikä osallistuminen vaadi ilmoittautumista. Tietoiskujen tarkempi ohjelma löytyy osoitteesta: www.businesskuopio.fi/tapahtumat/potkua-yrittajyyteen/\nLisätietoja: Yritysasiamies Anna-Liisa Martikainen, 044 718 4903, anna-liisa.martikainen(at)kuopio.fi\n*) Vuonna 2017 perustettuun YritysKuopio-verkostoon kuuluvat Kuopion kaupungin yrityspalvelut, Kuopion Yrittäjät, Kuopion seudun Uusyrityskeskus, Savonia-ammattikorkeakoulu, Savon ammattiopisto, Itä-Suomen yliopisto sekä TE-palvelut. Verkosto tarjoaa yrittäjille matalan kynnyksen maksutonta neuvontapalvelua ajanvarauksella numerosta 017 182 089.", "timestamp": "2019-04-20T10:58:38Z", "url": "https://www.businesskuopio.fi/uutiset/tarjolla-potkua-yrittajyyteen-helmikuussa/"}