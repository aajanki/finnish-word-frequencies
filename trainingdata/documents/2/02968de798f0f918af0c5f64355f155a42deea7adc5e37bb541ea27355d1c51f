{"text": "Etude House Fresh Cup Modeling Mask – Ostolakossa\nBlogiani viimeisen puolen vuoden aikana seuranneille ei ole varmasti voinut jäädä epäselväksi, että olen aivan hurahtanut aasialaiseen kosmetiikkaan. Tutkin innolla varsinkin Etelä-Koreassa ja Japanissa valloillaan olevia villityksiä ja paitsi että kannoin kesällä kotiin melkoisen määrän japanilaista kosmetiikkaa, ilahdutan itseäni silloin tällöin pienen pienillä eBay-täydennyksillä.\nYksi aivan mielettömän kiinnostava tuotetyyppi, joka minun oli pakko saada kokeiluun oli Etelä-Koreassa valloillaan olevan ”rubber mask” -trendi. Kuten tiedätte, olen totaalisen hurahtanut kangasnaamioihin, mutta eteläkorealaiset levittelevät kasvoilleen jo paljon trendikkäämpää tavaraa.\nTilasin eBaysta kokeiluun eteläkorealaisen Etude Housen Fresh Cup Modeling Mask -kasvonaamion Srawberry Smoothie -version. Modeling maskit eli rubber maskit ovat jauhemaisia naamioita, jotka sekoitetaan veden kanssa kasvoille välittömästi levitettäväksi tahnaksi, joka kuivuu iholle kuin kumimaiseksi muotiksi.\nNäitäkin naamioita löytyy erilaisilla vaikutuksilla ja itselleni päätynyt mansikkanaamio lupaili ihoa kosteuttavaa ja kirkastavaa vaikutusta.\nPurkki sisälsi mansikkaisen tuoksuista jauhetta sekä naamion sekoitukseen ja levitykseen tarkoitetun spaattelin. Purkkiin kaadetaan kraanavettä vettä sen reunassa ilmoitettuun viivaan asti ja jauhe sekoitetaan veden kanssa kasvoille levitettäväksi tahnaksi.\nOlin halunnut kokeilla tämän tyyppistä kasvonaamiota jo vuosia! Naamio oli hauskaa levittää kasvoille spaattelilla ja olo oli kuin (huonolla) kondiittorilla kuorrutusta iholle vedellessä.\nAnnoin naamion kuivua ihollani noin vartin, minkä aikana se muuttui kumisen joustavaksi ja kiinteäksi. Siitä ei tullut savimaisen kova ja mureneva vaan nimenomaan kimmoisa – joskaan ei niin kimmoisa, etteikö se olisi irrottaessa hieman murtunut.\nNaamio oli vaivatonta irroittaa kasvoilta, sillä se ei tarttunut iholle samalla lailla kuin peel off -naamiot tarttuvat. Pieni kasvojen vääntely sai sen kohoamaan irti iholta helposti ja onnistuin saamaan sen pois yhtenä (tosin hieman repaleisena) kappaleena.\nNaamion olla oltiin kehotettu käyttämään hoitonestettä sen vaikutuksen tehostamiseksi ja teinkin niin. Naamion teho perustuu paitsi hoitaviin ainesosiin myös siihen, että se muodostaa ihon pinnalle mukavasti muhittelevan kalvon, joka ei päästä tehoaineia haihtumaan iholta ja tehostaa siksi niiden imeytymistä. Ihosta tulikin ihanan pehmeä ja kosteutettu, raikkaan tuntuinen sekä heleän näköinen naamion vaikutuksesta.\nPidin naamiosta kovasti ja oli mukavaa päästä vihdoin kokeilemaan tällaista uteliaisuusnystyröitäni jo vuosia kutkutellutta ja varsinkin Etelä-Koreassa trendikästä naamiotyyppiä. En kokenut tätä niin erityisenä tuotteena, että lähtisin heti tilailemaan vastaavia hulluna lisää, mutta voi toki olla, että vielä joskus kokeilen jonkun muun merkin samantyyppistä tuotetta.\nMaksoin itse naamiosta postikuluineen eBayssa n. 4,50 euroa ja tilasin sen yhdeltä omista lempparimyyjistäni, jonka valikoimista löytyy vaikka kuinka paljon muutakin ihanaa aasialaista kosmetiikkaa.\nOnko joku muu kokeillut tämän tyyppistä kasvonaamiota? Tai tekisikö mieli kokeilla?\nKategoriat Ihonhoito, Kosmetiikka Avainsanat aasialainen kosmetiikka, Etude House, ihonhoito, K-Beauty, kauneus, Lindsay, naamio Jätä kommentti Artikkelien selaus\nVaaleita hiuksia kirkastava shampoo ja hoitoaine – Four Reasons Blond", "timestamp": "2020-02-21T23:41:25Z", "url": "https://www.virvefredman.com/ostolakossa/testissa-etelakorealainen-hittinaamio-rubber-mask/"}