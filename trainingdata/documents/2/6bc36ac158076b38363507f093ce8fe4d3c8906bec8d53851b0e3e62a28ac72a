{"text": "Vuoden 2018 kiinteistökauppavolyymi 9,3 miljardia euroa | KTI Kiinteistötieto Oy\nViime vuosi oli kiinteistökauppamarkkinoilla jälleen hyvin vilkas. KTI Transaktioseurannan mukaan vuoden 2018 kiinteistökauppavolyymi oli 9,3 miljardia euroa, joka on kaikkien aikojen toiseksi korkein vuosivolyymi. Vuoden 2017 ennätysluvuista volyymi laski yhdeksän prosenttia. Kaupankäynti oli vilkkainta vuoden lopulla, ja neljännellä vuosineljänneksellä volyymiksi kirjattiin peräti 3,7 miljardia euroa, joka on KTI:n vuonna 2001 alkaneen seurannan toiseksi korkein yhden kvartaalin volyymi. Kaupankäyntivolyymi on nyt ylittänyt miljardin euron rajan jo 15 peräkkäisenä vuosineljänneksenä.\nVuoden suurin kauppa tehtiin syksyllä, kun Kildare Partners osti Technopoliksen koko osakekannan. Technopoliksen Suomessa omistamien kiinteistöjen markkina-arvo on noin 950 miljoonaa euroa. Suuria kauppoja tehtiin vuoden aikana poikkeuksellisen paljon, sillä yli 100 miljoonan euron kauppoja solmittiin pitkälti toistakymmentä. Ulkomaisten sijoittajien osuus vuoden 2018 volyymista oli 66 prosenttia, eli ulkomaiset sijoittajat hankkivat vuoden aikana Suomesta kiinteistöjä peräti 6,1 miljardilla eurolla. Vuonna 2017 vastaava osuus oli vieläkin suurempi, jopa 71 prosenttia.\nToimistokiinteistöt vaihdetuin kiinteistötyyppi\nToimistokiinteistöjen kaupankäynti oli toista vuotta peräkkäin erittäin vilkasta. Toimistot olivat vuoden vaihdetuin kiinteistötyyppi 39 prosentin osuudella kokonaisvolyymista, ja toimistokauppojen arvo oli 3,6 miljardia euroa. Liikekiinteistöjen osuus kauppavolyymista oli 24, ja asuntoportfolioiden osuus 19 prosenttia. Asuntoportfolioiden kaupankäyntivolyymi oli historian toiseksi korkein useiden suurten asuntosalkkujen vaihdettua omistajaa vuoden aikana. Hoivakiinteistöistä tehtiin kauppoja yli 600 miljoonalla eurolla, joka on tämän sektorin ennätyslukema. Myös tuotannollisista ja hotellikiinteistöistä tehtiin muutama suuri kauppa viime vuonna.", "timestamp": "2019-02-23T14:03:28Z", "url": "https://kti.fi/vuoden-2018-kiinteistokauppavolyymi-9-3-miljardia-euroa/"}