{"text": "Hallitus esittää talousarvioehdotuksen yhteydessä muutoksia muun muassa ansiotulojen verotukseen, tupakkaveroon ja energiaverotukseen. Palkansaajan verotuksen arvioidaan kevenevän ensi vuonna.\nAnsiotuloveroperusteisiin ehdotetaan tehtäväksi indeksitarkistus kaikilla tulotasoilla 1,1 prosentin inflaatio-oletuksen mukaisesti. Indeksitarkistus ehdotetaan toteutettavaksi korottamalla progressiivisen tuloveroasteikon kaikkia tulorajoja sekä kasvattamalla työtulovähennyksen ja perusvähennyksen enimmäismäärää.\nKoska kilpailukykysopimuksen kattavuus ylittää 90 prosenttia, ehdotetaan työn verotukseen muutoksia siten, että verotus kevenee edellä mainitun indeksitarkistuksen lisäksi 515 miljoonalla eurolla. Verokevennys ehdotetaan toteutettavaksi muuttamalla valtion tuloveroasteikon marginaaliveroprosentteja, työtulovähennystä sekä tulonhankkimisvähennystä.\nKilpailukykysopimukseen liittyvien vakuutetun maksujen muutosten seurauksena palkkatulon verotus kevenee automaattisesti keski- ja suurituloisilla. Hallituksen päättämä verokevennys kohdistuu etenkin pieni- ja keskituloisille. Yhteensä palkkatulon verotus kevenee kilpailukykysopimukseen liittyen tasaisesti kaikilla tulotasoilla suunnilleen 0,6 prosenttiyksikköä.\nKun huomioidaan kaikki vuodelle 2017 tällä hetkellä tiedossa olevat vero- ja maksumuutokset sekä ansiotason nousu, keskituloisen palkansaajan verotuksen arvioidaan kevenevän ensi vuonna noin 250 euroa, pienituloisen noin 140 euroa ja suurituloisen noin 550 euroa. Arviossa on mukana kilpailukykysopimukseen liittyvien vero- ja maksumuutosten lisäksi ansiotuloverotuksen indeksitarkistus sekä muun muassa työeläkevakuutusmaksuun aikaisemmin sovittu korotus.\nTyön verotuksen keventämisen lisäksi eläketulon verotusta ehdotetaan kevennettäväksi. Eläketulon verokevennys ehdotetaan toteutettavaksi muuttamalla valtionverotuksen ja kunnallisverotuksen eläketulovähennyksiä sekä eläketulon lisäveroa.\nAnsiotulon tuloveroasteikko vuonna 2017\nValtionverotuksessa sovellettavan progressiivisen ansiotulon tuloveroasteikon tulorajoja ehdotetaan korotettavaksi noin 1,1 prosentilla. Alimman tuloluokan marginaaliveroprosenttia alennettaisiin 6,5 prosentista 6,25 prosenttiin ja ylimmän tuloluokan marginaaliveroprosenttia alennettaisiin 31,75 prosentista 31,5 prosenttiin. (Liite: Valtion vuoden 2017 tuloveroasteikko)\nMuut muutokset ansiotuloveroperusteisiin\nTyötulovähennyksen enimmäismäärää korotettaisiin 1 260 eurosta 1 420 euroon. Vähennyksen kertymäprosenttia korotettaisiin 11,8 prosentista 12 prosenttiin ja vähennyksen poistumaprosenttia korotettaisiin 1,46 prosentista 1,51 prosenttiin.\nKunnallisverotuksen perusvähennyksen enimmäismäärää korotettaisiin 3 020 eurosta 3 060 euroon. Tulonhankkimisvähennystä korotettaisiin 620 eurosta 750 euroon.\nValtionverotuksen eläketulovähennystä ehdotetaan kasvatettavaksi korottamalla eläketulovähennyksen täyden määrän laskemiseksi käytettävää kerrointa 3,80:stä 3,81:ään ja alentamalla vähennyksen poistumaprosenttia 44 prosentista 38 prosenttiin.\nKunnallisverotuksen eläketulovähennystä kasvatettaisiin korottamalla eläketulovähennyksen täyden määrän laskemiseksi käytettävää kerrointa 1,39:stä 1,393:een ja alentamalla vähennyksen poistumaprosenttia 54 prosentista 51 prosenttiin.\nEläketulon lisäveroa alennettaisiin 6 prosentista 5,85 prosenttiin ja tulorajaa korotettaisiin 45 000 eurosta 47 000 euroon.\nKotitalousvähennyksen vähennysprosentteja ehdotetaan korotettavaksi viidellä prosenttiyksiköllä sekä maksetun työkorvauksen että palkan osalta.\nVähennykseen oikeuttavasta työkorvauksesta voisi vähentää nykyisen 45 prosentin sijasta 50 prosenttia. Kotitalousvähennykseen oikeuttavasta työstä maksetusta palkasta voisi vähentää nykyisen 15 prosentin sijasta 20 prosenttia.\nTyönantajan entiselle työntekijälleen järjestämä terveydenhuolto verovapaaksi\nEhdotus perustuu kilpailukykysopimuksen kirjaukseen, jonka mukaan työnantajan on tietyissä tilanteissa järjestettävä työterveyshuollon palveluita irtisanotulle työntekijälleen kuuden kuukauden ajan työntekovelvoitteen päättymisestä. Tällaista etua on perusteltua kohdella verotuksellisesti samalla tavoin kuin työntekijälle annettua vastaavaa etua.\nTeknisiä tarkistuksia vapaaehtoisten lisäeläkkeiden eläkeikiin\nVapaaehtoisten lisäeläkejärjestelyjen ja pitkäaikaissäästämissopimusten maksujen vähennyskelpoisuuden edellytyksenä olevia, työeläkelainsäädännön mukaisiin eläkeikiin kytkeytyviä eläkeikää koskevia vaatimuksia, ehdotetaan tarkistettavaksi vuoden 2017 alusta voimaan tulevien työeläkelain muutosten johdosta määrittämällä eläkeiät ikäryhmittäin tuloverolaissa. Kollektiivisen lisäeläketurvan maksuja koskevaa muutosta sovelletaan, jos verovelvollinen on tullut työnantajan järjestämän lisäeläketurvan piiriin vuoden 2013 alusta tai sen jälkeen.\nMuutokset olisivat teknisluonteisia muun lainsäädännön muuttumisesta johtuvia tarkistuksia, ja ne koskisivat vakuutusmaksujen vähennyskelpoisuutta vuodesta 2017 alkaen. Muutokset eivät vaikuttaisi vakuutetun oikeuteen saada eläkettä sellaisesta vakuutussäästöstä, joka on kertynyt aikana, jona vähennyskelpoisuuden edellytyksenä oleva eläkeikä on ollut alempi.\nSähkösavukkeissa käytetyt nesteet tupakkaveron piiriin\nSähkösavukkeissa käytettäväksi tarkoitetut nesteet ehdotetaan sisällytettäväksi tupakkaveron piiriin. Vero kohdistuisi sekä nikotiinipitoisiin että nikotiinittomiin sähkösavukenesteisiin ja se määrättäisiin kiinteänä yksikköverona. Veron määrä olisi 0,30 euroa millilitraa kohden.\nMakeisten ja jäätelön ja valmisteverosta luovutaan\nMakeisten ja jäätelön valmisteverosta ehdotetaan luovuttavan. Samassa yhteydessä maitoa korvaavat maustamattomat kasvipohjaiset juomat sekä jääpalat vapautettaisiin sekä virvoitusjuomaverosta että juomapakkausverosta.\nEnergiaverotukseen korotuksia\nLiikenteen polttoaineiden sekä lämmitys-, voimalaitos- ja työkonepolttoaineiden veroa ehdotetaan korotettavaksi. Liikennepolttonesteiden kuten moottoribensiinin, dieselöljyn ja niitä korvaavien biopolttoaineiden veron sekä energia- että hiilidioksidiosuutta korotettaisiin siten, että moottoribensiinin ja sitä korvaavien biopolttoaineiden verotaso nousisi keskimäärin kolme prosenttia ja dieselöljyn ja sitä korvaavien biopolttoaineiden verotaso noin viisi prosenttia.\nLämmitys-, voimalaitos- ja työkonepolttoaineiden veron osalta korotettaisiin myös sekä veron energia- että hiilidioksidiosuutta. Korotus merkitsi yhteensä keskimäärin noin seitsemän prosentin suuruista korotusta verotasoihin. Kiinteä ja kaasumainen biomassa säilyisi edelleen verottomana, eikä sähkön tai polttoturpeen verotukseen ehdoteta muutoksia.\nValtion vuoden 2017 tuloveroasteikko", "timestamp": "2019-12-09T23:39:53Z", "url": "http://vakuutuskassat.fi/index.php/ajankohtaista/349-15-9-2017"}