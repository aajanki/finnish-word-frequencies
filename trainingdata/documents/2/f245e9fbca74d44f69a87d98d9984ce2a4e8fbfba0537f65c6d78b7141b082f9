{"text": "Näkövammaisten liitto esittää palkkatukea vammaisten nuorten kesätöihin - Näkövammaisten liitto ry\nEtu­si­vu / Ajan­koh­tais­ta / Tie­dot­teet / Nä­kö­vam­mais­ten liit­to esit­tää palk­ka­tu­kea vam­ma...\nNä­kö­vam­mais­ten liit­to esit­tää palk­ka­tu­kea vam­mais­ten nuor­ten ke­sä­töi­hin\nNäkövammaisten liitto esittää, että vammaisia nuoria varten luodaan oma palkkatuki kesätöiden saannin ja työelämään kiinnittymisen mahdollistamiseksi. Palkkatuen avulla olisi mahdollista parantaa näiden nuorten tulevaa urapolkua ja työelämään pääsyä.\nOpiskelu, työelämä ja meidän jokaisen tavallinen arki ovat elämän palasia. Näkövamma on otettava huomioon, mutta ihmistä ei saa määritellä näkövamman kautta. Huomioon ottamista ovat ihmisen tarpeen mukaisista vammaispalveluista huolehtiminen sekä opiskelussa ja työpaikoilla vamman vuoksi tarvittavien tukitoimien ja erityisjärjestelyjen tekeminen.\n– Erityisen ikävää on, että vammaisia pidetään helposti kuluerinä ja vammaispalveluja luksuksena. Minä en ainakaan ole kuluerä vaan aktiivinen työssäkäyvä nainen. Vammaispalveluja katsotaan kovin herkästi helppona säästökohteena. Ne eivät ole mitään luksusta vaan tekevät tavallisesta arjesta mahdollisen, sanoo Näkövammaisten liiton järjestöjohtaja Sari Kokko.\nTyöelämässä näkövammaisten kohtaama syrjintä on usein lain edellyttämien kohtuullisten mukautusten epäämistä tai niiden viivyttelyä. Peruskoulussa näkövammaisten omaa kiinnostusta jatko-opintoihin tai uraan ei aina kunnioiteta, vaan heitä ohjataan mahdollisimman helpoille aloille. Myös opinnoissa tarvittavien apuvälineiden ja avustajan saaminen vaihtelee suuresti kunnittain ja asettaa oppilaat eriarvoiseen asemaan. Korkeakouluissa näkövammaiset opiskelijat pähkäilevät opintomateriaalien viidakossa.\nNäkövammaisten liitto edellyttää, että vammaisten yhdenvertaisuuden takaamista työelämässä ja opiskelussa vahvistetaan nykyistä yhdenvertaisuuslakia voimakkaammin.\nNäkövammaisten liiton eduskuntavaaliteesit\nNäkövammaisten liitto on julkaissut viisi omaa eduskuntavaaliteesiään:\nHaluamme jokainen tehdä omat valintamme\nOikeus opiskella\nOikeus tietoon, lukemiseen ja sähköisiin palveluihin\nYhdenvertaisesti töissä\nJärjestöjen rahoitus ja toimintaedellytykset turvattava\nVaaliteesien sisällöt löytyvät kokonaisuudessaan osoitteesta www.nkl.fi/eduskuntavaalit2019.\nVammaisjärjestöjen vaalipaneeli 1.4.\nHelsingin Invalidien Yhdistys ja Helsingin ja Uudenmaan Näkövammaiset järjestävät maanantaina 1.4. klo 17:30–20 vammaisjärjestöjen vaalipaneelin Iiris-keskuksessa (Marjaniementie 74, Helsinki).\nTilaisuuteen on vapaa pääsy. Paneelissa ovat mukana Terhi Peltokorpi (kesk.), Sari Sarkomaa (kok.), Sinikka Vepsä (sd.), Tommi Aalto (sin.), Mari Rantanen (ps.), Maria Ohisalo (vihr.), Paavo Arhinmäki (vas.), Cecilia Ehrnrooth (rkp) ja Mika Ebeling (kd.). Lisää tietoa tapahtumasta osoitteessa http://www.hun.fi/Ajankohtaista/tapahtumat/vammaisjarjestojen-vaalipaneeli.\nLisätietoja Näkövammaisten liitosta:\npuh. 09 3960 4574\nLisätietoja vaalipaneelista:\npuh. 040 562 2212", "timestamp": "2019-08-23T02:47:05Z", "url": "https://nkl.fi/fi/etusivu/ajankohtaista/tiedotteet/nakovammaisten-liitto-esittaa-palkkatukea-vammaisten-nuorten-kesatoihin"}