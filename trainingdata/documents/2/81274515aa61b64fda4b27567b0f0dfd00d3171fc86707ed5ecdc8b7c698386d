{"text": "Ylioppilaskunta rikkoi lakia - musiikki palaa Helsingin Vanhalle ylioppilastalolle\nTiistai 3.2.2015 klo 09.13 Helsingin hallinto-oikeus on ratkaissut Vanhan ylioppilastalon Musiikkisalia koskevan kiistan musiikkijärjestöjen jäsenten eduksi.\nTAUSTANäin pelastettiin Vanhan yo-talon arvokkaat taulut\nOikeus totesi järjestöt häätäneen Helsingin yliopiston ylioppilaskunnan (HYY) rikkoneen sekä omia sääntöjään että lakia. Päätöksen myötä musiikkijärjestöt pääsevät palaamaan kotisaliinsa.Hallinto-oikeus totesi tammikuun lopussa Helsingin yliopiston ylioppilaskunnan (HYY) toimineen omien sääntöjensä ja lain vastaisesti, kun se tammikuussa 2014 vuokrasi koko Vanhan ylioppilastalon tilausravintolaksi turvaamatta Vanhalla toimivien ylioppilasjärjestöjen asemaa.Hallinto-oikeuden mukaan ylioppilaskunnan musiikkijärjestöjen häätäminen ylioppilastalosta rikkoo ylioppilaskunnan sääntöjen pykälää, jossa velvoitetaan kiinnittämään \"erityistä huomiota Vanhan ylioppilastalon perinteiden säilyttämiseen sekä siellä tapahtuvan ylioppilaskunnan ja eri ylioppilasjärjestöjen toiminnan turvaamiseen\".Vanhaa ylioppilastaloa ei siis voida vuokrata kokonaisuudessaan liiketoiminnalle ottamatta huomioon Vanhan musiikkijärjestöjen toimintaedellytyksiä ja perinteitä. Päätös on lainvoimainen eikä siihen voi hakea muutosta valittamalla.Oikeuden päätös tarkoittaa käytännössä musiikkijärjestöjen pikaista paluuta kotiinsa Vanhan Musiikkisaliin jatkamaan toimintaansa entiseen tapaan. Hallinto-oikeuden mukaan HYY ei olisi koskaan saanut vuokrata Vanhaa ravintolatoiminnalle toteutuneessa laajuudessa.HYY päätti häätää Vanhan alkuperäiset musiikkijärjestöt Akademiska Sångföreningenin (AS), Ylioppilaskunnan Laulajat (YL), Ylioppilaskunnan Soittajat (YS) ja Akademiska Damkören Lyranin kotisalistaan vuoden 2014 alussa. Häädön avulla HYY tavoitteli parempia mahdollisuuksia vuokrata Vanhan perinteikkäitä tiloja Royal Ravintolat Oy:lle.Lukuisat kulttuurielämän edustajat, poliitikot ja tuhannet yksityishenkilöt ovat prosessin edetessä ottaneet kantaa Vanhan kulttuuriperinteiden ja musiikkikorporaatioiden puolesta. HENNI AUVINEN henni.auvinen@Iltalehti.fi - Suomen suurin uutispalveluilmedia.fi", "timestamp": "2017-05-24T02:55:49Z", "url": "http://www.iltalehti.fi/uutiset/2015020319137707_uu.shtml"}