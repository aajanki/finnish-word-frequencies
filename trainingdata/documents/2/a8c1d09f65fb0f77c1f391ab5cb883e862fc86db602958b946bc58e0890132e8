{"text": "Perjantai 25.3.2011 klo 02.39 Pääministeri Mari Kiviniemen (kesk) mukaan Portugali ei ole pyytämässä ulkomaista laina-apua talouskriisiinsä.\nLUE MYÖSPortugalin kriisi: Pitäisikö suomalaisen olla huolissaan?\nKiviniemen mukaan kaikki Portugalin puolueet ovat sitoutuneita maan talouden vakauttamiseen, vaikka parlamentti keskiviikkona hylkäsikin pääministeri Jose Socratesin säästöpakettiehdotuksen.Socrates esitteli maansa tilannetta EU-maiden johtajille Brysselin huippukokouksessa. Kiviniemen mukaan mikään ei käydyissä keskusteluissa viitannut siihen, että Portugali olisi hakemassa laina-apua EU:lta ja Kansainväliseltä valuuttarahastolta IMF:ltä.Osa Portugalin lainoista on erääntymässä huhtikuun puolivälissä juuri ennen Suomen eduskuntavaaleja. Maan lainakorot ovat nousseet ennätyskorkeiksi, minkä takia rahoitusmarkkinoilla arvioidaan maan hakeutuvan ennen pitkää ulkomaisen avun piiriin.Portugalin lainojen takaaminen edellyttää Suomessa eduskunnan päätöstä. Kiviniemi ei sulkenut pois mahdollisuutta, että kertaalleen jo vaalitauolle lähtenyt eduskunta joudutaan kutsumaan koolle Portugalin takia.- En ole mikään ennustaja. Tietenkin kaikki voi olla mahdollista, Kiviniemi sanoi. STT", "timestamp": "2017-07-21T21:21:22Z", "url": "http://www.iltalehti.fi/uutiset/2011032513432272_uu.shtml"}