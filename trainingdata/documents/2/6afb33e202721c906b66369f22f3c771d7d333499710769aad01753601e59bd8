{"text": "Lähi-idässä Syyrian pakolaiset pelkäävät pakkopalautuksia – \"En voi lähteä takaisin, minut pidätettäisiin heti\" | Yle Uutiset | yle.fi\nLähi-idässä Syyrian pakolaiset pelkäävät pakkopalautuksia – \"En voi lähteä takaisin, minut pidätettäisiin heti\"\nSuurin osa Syyriasta on nyt hallituksen valvonnassa ja naapurimaissa paine pakolaisten paluulle kasvaa. Avustusjärjestöt ja monet pakolaiset ovat huolissaan paluun riskeistä.\n24.9.2018 klo 06.14päivitetty 26.11.2018 klo 13.56\nSyyrian presidentin Bashar al-Assadin kuva tervehti kesäkuussa 2018 Syyriaan palaavia pakolaisia heti rajalla lähellä libanonilaista Arsalin kaupunkia.Youssef Badawi / EPA\nLibanonissa asuva 50-vuotias insinööri Huda Atassi on yksi miljoonista Syyrian naapurimaihin paenneista syyrialaisista.\nAvustusjärjestölle työskentelevä Atassi kertoo, että painostus syyrialaisia kohtaan on kasvussa, vaikka hän ei ole kuullut ihmisten pakottamisesta rajan yli. Pakon ja vapaaehtoisuuden raja on kuitenkin häilyvä.\n– Täällä Libanonissa ihmisille ei anneta oleskelulupia. Heidän on käytävä poliisin puheilla parin viikon välein, ja heitä painostetaan lähtemään, Atassi kertoo puhelimitse Beirutista.\nEn voi mennä takaisin, minut pidätettäisiin heti\nHuda Atassi, pakolainen Syyriasta\nPelkästään pienessä Libanonissa on yli miljoona syyrialaispakolaista. Libanonissa on entistä voimakkaammin (siirryt toiseen palveluun) alkanut kuulua vaatimuksia syyrialaisten kotiinpaluusta.\nSyyriassa odottaa vankiselli\nHuda Atassilla on selvä käsitys siitä, mitä tapahtuisi, jos hän lähtisi Syyriaan.\n– En voi mennä takaisin, minut pidätettäisiin heti.\nHuda Atassi on kotoisin Homsin kaupungista, jossa keväällä 2011 järjestettiin laajoja mielenosoituksia presidentti Bashar al-Assadia vastaan.\nAtassi osallistui mielenosoituksiin, ja hän oli myös paikalla, kun turvallisuusjoukot avasivat tulen Homsin keskustassa pidetyssä suurmielenosoituksessa huhtikuussa 2011.\nHuda Atassi osallistui keväällä 2011 Homsin suurmielenosoituksiin.Bo Yaser / Wikimedia Commons\nSyyrian rauhanomaisesti alkaneet mielenosoitukset olivat nopeasti kehittymässä sisällissodaksi, ja myös Homsissa käytiin ankaria taisteluja.\nVuonna 2012 Atassi pakeni Libanoniin sen jälkeen, kun viranomaiset olivat pidättäneet hänen 17-vuotiaan poikansa tarkastuspisteellä. Oppositioryhmille avustustarvikkeita kuljettanut poika pääsi vapaaksi, mutta perhe päätti lähteä.\nSyyrian hallituksen vilpittömyyttä epäillään\nVenäjän, Iranin ja libanonilaisen Hizbollah-liikkeen tukemana Bashar al-Assadin hallinto on nyt vallanut takaisin lähes kaikki seitsemän vuotta kestäneen sodan aikana menettämänsä alueet, Idlibin maakuntaa ja kurdialueita lukuunottamatta.\nSyyria on sanonut, että pakolaiset ovat nyt tervetulleita kotiin, mutta hallituksen vilpittömyyttä epäillään.\nHallitusta on muun muasta syytetty aikeista takavarikoida (siirryt toiseen palveluun) maasta paenneiden omaisuus, jälleenrakentamisen varjolla. Syyriassa on paljon tuhottuja kiinteistöjä, joiden omistajat ovat ulkomailla, eikä kaikkien omistajien tietoja löydy viranomaisilta.\nKun tuhottuja alueita ryhdytään rakentamaan uudestaan, kiinteistöjen omistajien on huhtikuussa hyväksytyn lain mukaan ilmoittauduttava viranomaisille kuukauden sisällä, muuten he menettävät omaisuutensa.\nIlmoittautumisen takarajaa pidennettiin myöhemmin vuodeksi (siirryt toiseen palveluun), ja Syyrian hallitus kiistää, että kyse olisi pakolaisten omaisuuden takavarikoinnista.\nHarva palaa vapaaehtoisesti\nPakolaisten paluumuutto sujuu toistaiseksi hyvin verkkaisesti. Pohjois-Libanonissa sijaitsevasta Arsalin kaupungista on tänä vuonna palannut noin 2 000 ihmistä Syyriaan (siirryt toiseen palveluun). Kaupungissa on arvioitu olevan ainakin 45 000 syyrialaispakolaista.\nTurkki on ottanut vastaan eniten pakolaisia Syyriasta, mutta pienessä Libanonissakin on virallisten lukujen mukaan noin miljoona syyrialaista. Erityisesti Jordaniassa ja Libanonissa todelliset luvut ovat suuremmat, mutta tarkkoja lukuja ei tiedetä.Ilkka Kemppinen / Yle\nViime vuonna Syyrian naapurimaista lähteneitä vapaaehtoisia paluumuuttajia oli YK:n mukaan yhteensä noin 50 000, ja tämän vuoden heinäkuun lopuun mennessä naapurimaista oli palannut noin 17 000 ihmistä Syyriaan. Todelliset luvut ovat todennäköisesti suuremmat.\n– Palanneet on jätetty rauhaan, mutta epäilen, että hallitus haluaa aluksi näyttää ulkomaailmalle, että tulijoita ei pidätetä. Monet ihmiset eivät luota hallintoon, Atassi selittää.\nAtassi sanoo, että hänellä ei ole mitään lukuja, mutta lähes kaikki Libanoniin paenneet miehet ovat hallituksen silmissä sotilaskarkureita, ja he joutuisivat heti vaikeuksiin.\nSuurella osalla Libanoniin tulleista syyrialaisilla on jokin syy pelätä hallintoa ja turvallisuuspoliisia\nMielenosoituksiin osallistuneiden kohdalla tilanne voi olla paljon vaarallisempi, jos heidän tietonsa löytyvät turvallisuuspalveluiden arkistoista.\n– Sanoisin, että suurella osalla Libanoniin tulleista syyrialaisista on jokin syy pelätä hallintoa ja turvallisuuspoliisia, Huda Atassi sanoo.\nYK:n pakolaisjärjestön UNHCR:n tai sen yhteistyökumppaneiden tulisi seurata, mitä Syyriaan palaaville tapahtuu. Mutta Syyrian hallitus valvoo avustusjärjestöjen toimintaa tiukasti (siirryt toiseen palveluun), eikä paluumuuttajien turvallisuuden varmistaminen näytä olevan mahdollista, arvioi Syyrian oloja hyvin tunteva taho, joka haluaa pysyä nimettömänä.\nToisin sanoen paluumuuttajat ovat Syyrian viranomaisten armoilla.\nPaluu keskelle raunioita?\nVaikka pakolaisten paluu olisi turvallista eri asia on se, mitä heidän kodeilleen on pakomatkan aikana tapahtunut.\nHoms on yksi Syyrian pahiten tuhoutuneista kaupungeista. Samanlaisia raunioita löytyy eri puolilta Syyriaa.Yle / Tom Kankkonen\nUseimmissa syyrialaisissa kaupungeissa on kilometrikaupalla rauniovyöhykkeitä, joilla ei voi asua, eikä laajamittainen jälleenrakennus ole lähtenyt liikkeelle, koska ei ole rahaa.\nMonet syyrialaiset haluavat kotiin, mutta paluun on oltava vapaaehtoista\nDaniel Gorevan, Norjan pakolaisneuvosto\n– Monet syyrialaiset haluavat kotiin, mutta paluun on oltava vapaaehtoista ja turvallista. Näillä ihmisillä on oltava paikkoja minne mennä, sanoo Daniel Gorevan Norjan pakolaisneuvostosta NRC:stä.\nGorevan johtaa pakolaisneuvoston vaikuttamistyötä Lähi-idässä. Häntä voisi kuvata eräänlaiseksi pakolaislobbariksi.\nAiemmin tänä vuonna NRC julkaisi yhdessä useiden muiden avustusjärjestöjen kanssa raportin, (siirryt toiseen palveluun)jossa varoitettiin pakolaisten pakkopalautusten vaaroista.\nSyyrian kriisi ei ole ohi\nJordanian pääkaupungissa Ammanissa työskentelevän Gorevanin mukaan on harhaa kuvitella, että tilanne Syyriassa olisi palaamassa normaaliksi.\n– Tänä vuonna poikkeuksellisen monet ihmiset ovat joutuneet lähtemään kodeistaan. Liike on ollut massiivista. Sisäisten pakolaisten liikehdintä saattaa tänä vuonna olla kaikkein laajinta sitten konfliktin alkamisen.\nViime vuonna avustusjärjestöt arvioivat, että Syyriassa noin 700 000 ihmistä pääsi palaamaan kotiin, mutta samaan aikaan yli 2,4 miljoonaa ihmistä joutui pakenemaan.\nHuda Atassi muistuttaa, että kevään 2011 protesteihin johtaneet syyt eivät ole kadonneet mihinkään. Kaikki se, mitä ihmiset pakenivat, odottaa edelleen rajan takana.\n– Al-Assadin hallinto on siellä, armeija on siellä ja ihmisiä pidätetään edelleen täysin mielivaltaisesti. Mikään ei ole muuttunut.\nAtassi ei näe loppua omalle pakomatkalleen.\n– En voi palata Syyriaan niin kauan kuin tämä hallinto on vallassa, Huda Atassi sanoo.\nIdlibin humanitaarinen katastrofi vältettiin ainakin toistaiseksi – joutuvatko pakolaiset ihmiskilviksi?\nJoensuun kokoinen Zaatari on pakolaisleiri, jonka konteissa katsotaan saippuasarjoja ja myydään meikkejä – ja joka särki Angelina Jolien sydämen\nSyyriaUlkomaatpakolaisetLähi-itäarabimaatLibanonpaluumuuttoavustustoimintamielenosoituksetBašar al-Assad", "timestamp": "2019-08-18T18:11:51Z", "url": "https://yle.fi/uutiset/3-10417569"}