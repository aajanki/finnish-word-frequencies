{"text": "helmikuu – 2018 – Himomatkaajan turinoita\nSotatantereella soti yhteensä 61 000 sotilasta, joista päivän aikana menehtyi noin 1 500 miestä. Irlannin maaperällä ei ole ennen tätä tai tämän taistelun jälkeen nähty yhtä noin isoa määrää sotilaita yhtäaikaisesti.\nEntisellä taistelukentällä on nykyisin Battle of Boyne museokeskus hienoine puistoalueineen. Voit tutustua karttaa tästä Walkways Map. Joka vuosi 12.7. museokeskuksen alueella vietetään Boylen taistelun muistojuhlaa.\nMuseokeskus on avoinna vuoden ympäri; Toukokuusta syyskuuhun klo 9.00 – 17.00 ja lokakuusta huhtikuuhun klo 9.00 – 16.00.\nTällä kertaa on sanottava, että emme tienneet yhtään, minkälaiseen kohteeseen olimme oikein menossa. Kohde oli merkattu karttaan suositeltavana nähtävyytenä ja koska meillä oli auto käytössä, halusimme käydä jossain kohteessa joka oli hieman Dublinin sykkeestä sivussa. Battle of Boynelle pääsee myös linja-autolla. Katso yhteydet tästä.\nPäästymme moottoritieltä pienelle idyllisen kapealle tielle, nautimme Irlannin maalaismaisemista. Lähestyessä kohdetta saimme samalla todistaa pienehköjä lehtipuumetsiäkin koska läheinen joki piti huolen maan rehevyydestä.\nEnsin vastaamme tuli portti portinvartijan taloineen. Tästä kohdin kapea tie vei kohti kolmikerroksista kartanomaista Oldbridgen rakennusta kuin parhaimmissa englantilaisissa pukuepookeissa konsanaan. Aurinko vilkkui pilvien takaa ja tammikuinen ruoho sädehti auringossa vihreänä ja uutta elämää ennustavana.\nTämän reissun aikana kyseiseen asiaan oli jo ehtinyt tottua, nimittäin todella monessa Pohjois-Irlannin ja Irlannin yleisessä toilettitilassa ei ole lämmitystä tai se on niin matalalla, ettei pytyllä viihdy yhtään hätäänsä kauempaa. En tiedä miksi näin on, mutta tulee meidän kylmän kesän huussikokemukset mieleen. Vierailupäivänäkin oli Boyne-joen varrella alle 10 astetta lämmintä ja saman verran wc-tiloissa, joten kovin viilpoista oli.\nPäätimme jättää museorakennuksen väliin, vaikka hienot tykkireplikat kutsuivat avoinna olevalle rakennuksen ovelle. Rakennuksessa pääsee tutustumaan virtuaaliesityksenä Battle of Boyne-taisteluun sekä erilaisiin 1600-luvun aseihin ja pukuihin.\nMeitä kiinnosti enemmän hieno Viktorian aikainen sekä geometrisesti leikattu puutarha. Teehuoneesta voi katsella puutarhureja työssään kun he leikkaavat millimetritarkasti puita kuosiinsa. Paviljongin nurkalla ihana ruskearaidallinen kissa kaipasi hellyyttä auringon säteiden lämmittäessä hänen karheaa turkkiaan. Heti löysi sopivan rapsuttelu-uhrin…\nKävelyreiteillä oli yllättävän paljon liikennettä vaikka oli arkipäivä. Ja mikä näin suomalaiselle oli eriskummallista, vastaantulijat tervehtivät kohteliaasti toisiaan. Oli kyse nuoremmista lenkkeilijöistä tai tweedtakkiin pukeutuneista paremman väen vanhemmista ihmisistä.\nJos siis haluat ottaa irtioton Dublinin kaupunkimaisesta ympäristöstä, tule Boyne-joen varrelle nauttimaan Irlannin ainutlaatuisesta ja hieman kuninkaallisesta luonnosta. Vakuutan, että tällaista et Suomesta löydä!\ntiistai, helmikuu 20, 2018 by Reissaaja1\nlauantai, helmikuu 17, 2018 by Reissaaja1", "timestamp": "2018-02-21T03:42:34Z", "url": "http://www.rantapallo.fi/himomatkustaja/2018/02/"}