{"text": "Aivan riemukas kuva! Belgian pääministeri lahjoitti Theresa Maylle ”väärän” pelipaidan - Tajani siteerasi epätoivoissaan muinaista roomalaista\n28.06.2018 klo 19:11\nEU-huippukokouksessa lahjoitettiin torstaina jalkapallopaita ja siteerattiin muinaista roomalaista.\nPääministeri Juha Sipilä kommentoi Trumpin ja Putinin Helsingin-tapaamista huippukokouksessa.\nTorstaina pelattava Britannia-Belgia jalkapallo-ottelu toi kaivattua väriä EU:n huippukokouksen alkuun.\nBelgian pääministeri Charles Michel antoi Belgian jalkapallojoukkueen, punaisten paholaisten pelipaidan EU:sta eroavan Britannian pääministerille Theresa Maylle.\nMayn brexit-huolet kaikkosivat ainakin hetkeksi, sillä niin iloisena hän nauroi Michelin lahjalle.\nEnglannin ja Belgian jalkapallojoukkueet ottavat yhteen torstaina Venäjällä pidettävissä MM-kisoissa.\nHyväntuulisuus vaihtui kokouksen jatkuessa epätoivoon, ja Euroopan parlamentin Italiasta kotoisin oleva puhemies Antonio Tajani siteerasi vanhaa roomalaista sanontaa, jolla hän yritti motivoida EU-johtajia päätöksentekoon maahanmuuttokysymyksissä ainaisen puheen sijaan.\nTajani siteerasi ennen ajanlaskua elänyttä roomalaista historioitsijaa Titus Liviusta, joka totesi aikanaan, että \"Dum Romae consulitur, Sagnuntum expugnatur\", joka vapaasti käännettynä tarkoittaa, että kun Rooma puhuu, Sagnunto romahtaa.\nTajani on sitä mieltä, että jos EU-johtajien puheet eivät pian muutu maahanmuuttokysymyksissä teoksi, silloin EU ja sen arvot romahtavat.\n- Kyse ei ole siitä, että maahanmuuttajat romuttavat EU:n vaan ne tahot, jotka haluavat repiä rikki kaiken sen, jota EU:ssa on rakennettu viimeiset 60 vuotta, Tajani totesi.\nIrlannin pääministeri Leo Varadkar kiteytti tilanteen toteamalla, että kyse ei ole niinkään maahanmuuttokriisistä, jota EU-huippukokouksessa käsitellään vaan ennemminkin poliittisesta kriisistä, sillä maahanmuuttajien määrät ovat laskeneet merkittävästi maahanmuuttokriisin huippuvuosista 2015 - 2016.\nTheresa May innostui belgialaislahjasta. Nähtäväksi jää, onko paita päällä, kun Englannin leijonat kohtaavat Belgian MM-jalkapallossa. EPA/AOP", "timestamp": "2019-09-17T21:23:05Z", "url": "https://www.iltalehti.fi/politiikka/a/201806282201042589"}