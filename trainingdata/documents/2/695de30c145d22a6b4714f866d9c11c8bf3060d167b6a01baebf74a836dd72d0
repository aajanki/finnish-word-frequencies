{"text": "Olympialaiset muuttavat kaupungin asuinkelvottomaksi\nVancouverissa pidetään talviolympialaiset vuonna 2010. (KUVA: Kimmo Mäntylä/Lehtikuva)\nJulkaistu: 27.11.2007 11:59 , Päivitetty: 27.11.2007 11:59\nMaskottinukkeja, t-paitoja, avaimenperiä ja kahvimukeja. Viitenä tuhantena erilaisena mallina. Urheilujuhlaan valmistuu Pekingin ohella Kanadan länsirannikolla sijaitseva Vancouver.\nPekingin ensi kesän olympialaiset ovat Kiinan kansantasavallalle tilaisuus poseerata poliittisella näyttämöllä. Olympialaiset ovat myös taloudellinen voimainponnistus.\nKiinalainen 17 miljoonan asukkaan suurkaupunki valmistautuu maailmanluokan urheilujuhliin, kuten jokainen isäntäkaupunki ennen sitä: rakentamalla kisapaikkoja ja varmistamalla, että olympialaisista revitään kaikki hyöty irti.\nUrheilujuhlaan valmistautuu myös Kanadan länsirannikolla sijaitseva Vancouver, jossa pidetään talviolympialaiset vuonna 2010.\nMoni yrittäjä odottaa innoissaan turistien tuomaa taloudellista piristysruisketta. Odotukset ovat korkealla, ja marraskuussa Vancouver ilmoitti tehneensä kisakylää rakentavan yrityksen kanssa sopimuksen, jonka odotetaan tuovan 100 vancouverilaisille korvamerkittyä työpaikkaa.\nRoyal Bank of Canada arvioi, että Brittiläisen Kolumbian provinssin talous kasvaa vuosittain 0,9–1,2 prosenttia enemmän olympialaisten vuoksi.\nKisojen taloudellinen taival on ollut kuitenkin takkuinen, sillä operatiivinen budjetti on paisunut alkuperäisestä arviosta. Järjestelyistä vastaavan Vancouver Organizing Committeen talousjohtaja erosi heinäkuussa.\nVirallisen arvion mukaan olympialaisten operatiiviset kustannukset kipuavat 1,62 miljardiin Kanadan dollariin eli noin 1,13 miljardiin euroon. Tästä summasta 26 prosenttia tulee julkiselta sektorilta, järjestäjät sanovat. Kaiken lisäksi liittovaltio ja provinssi rakentavat sekä remontoivat Vancouverissa 580 miljoonan Kanadan dollarin edestä.\nOsa vancouverilaisista suhtautuukin olympialaisiin skeptisesti. Yksi heistä on Yaletownin kaupunginosassa työskentelevä parturi Ryan Campbell.\nCampbell on tuskastunut kisajärjestelyihin. Hän ei myöskään luota siihen, että olympialaiset toisivat parturille enemmän asiakkaita. Vancouver muuttuu sen sijaan asuinkelvottomaksi, arvioi Campbell.\n– Toivottavasti voin lähteä kisojen ajaksi jonnekin muualle, Campbell sanoo.", "timestamp": "2018-01-20T07:23:52Z", "url": "https://www.is.fi/taloussanomat/art-2000001539701.html"}