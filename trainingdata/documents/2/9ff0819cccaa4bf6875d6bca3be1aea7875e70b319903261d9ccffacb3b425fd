{"text": "Toukokuu päättyi jo tovi sitten, mutta kaikenlaista tuntuu koko ajan olevan meneillään, ettei edes kesäkuun alkamista juuri ole huomannut. Puolet toukokuusta meni taas jääkiekon merkeissä ja sitten sen jälkeen viikot ovat menneet muiden perinteisten kevätkiireiden eli erilaisten päättäjäisten ja vuosikokousten merkeissä. Nyt sitten uhkaavasti jo kesäloma alkaa lähestyä, joten täytyy hiljentää tahtia, jotta kesästä ehtii tässä nauttia!\nKukkakaupoilla ehdin useastikin toukokuussa käydä ja helppohoitoisuuden linja on hyvin saatu pidettyä ehkäpä sitä hortensiaa lukuun ottamatta. Nyt en ole hankkimassa enää mitään, mutta on toki aina oma lukunsa kuinka päätökset pitää. Yritän myös ostaa kasveja, joilla on mahdollisuudet selvitä seuraavaan vuoteen ja tänä vuonna on tarkoitus viedä enemmän pelargonioita ja muratteja talvisäilöön.\nNyt kun kotiin on muutenkin hankittu kaikenlaista uutta vuosien ja koiran aiheuttaman kuluman tilalle, hankintalistalle on tullut asioita myös parvekkeelle. Vihdoin ja viimein on löytynyt kapealle parvekkeelle sopiva pöytä, joka on riittävän tanakka eikä mitään rimpulaa kahvilamallia. Ikeasta on tarkoitus Falster-pöytä käydä hankkimassa kesän mittaan vanhan pyöreän tilalle. Se on hyvin palvellut vuosikausia, mutta on nykyiselle parvekkeelle aivan liian suuri; mutta kun toista sopivaa ei ole löytynyt ennen kuin nyt. Pöytiä on kyllä katseltu useampi vuosi, mutta leveys on aina ollut yli 70 cm, mutta tämän Falsterin 63 cm on juuri passeli. Vanhalle pöydällekin on jo seuraava koti, joten täytyy lähiaikoina (taas) koukata Ikea kautta.\nIkeasta on myös tarkoitus hakkia Äpplarö-kaappi ruukuille ja ruukkutasoksi. Vanha pieni valkoinen laatikosto alkaa olla sen verran heikossa kunnossa, että laatikoston etulevy jäi käteen eikä sitä saatu uudelleen kiinnitettyä. Mikään ulkokalustehan se ei olekaan, mutta tulipahan nyt käytettyä loppuun saakka ainakin parvekkeella! Ja täytyyhän sitä johonkin saada nostettua kaikki kasvillisuus, kun monet eivät lattialla saa riittävästi valoa!\nOrvokit vielä myös sinnittelevät parvekkeella yllättävän hyväkuntoisina, joten en ole niitä raaskinut pois heittää. Ihmeköynnökset ovat toden teolla alkaneet tehdä lehtiä ja kukkia; myös toinen oliivipuu on alkanut tehdä lehtiä, vaikka aluksi näytti vähän huonolta leikkauksen jälkeen. Yhden lehden jälkeen on alkanut ilmestyä useampia alkuja, joten eiköhän se siitä. Ikeassa huomasin myös siellä myytävät oliivipuut, jotka ovat aika suuria hintaansa nähden; vajaa 20 euroa. En tiedä pitäisikö vielä yhteen investoida, nyt kun hyvin kestävät talvenkin yli...\nBauhausin jättimuratti on kasvanut myös melkoiseksi pensaaksi. Se ainakin täytyy ehdottomasti viedä talvelta turvaan maalle. Myös viime kesänä hankittu pelargoni on alkanut kukkia. Ulkonäkö on vähän nahjuinen, mutta lehtiä siihen myös koko ajan puskee ja eiköhän siitä kesän mittaan ihan hieno tule! Myös isännän yrtti-istutukset ovat tykänneet tämän kesän säistä ja ovat kasvaneet melkoisesti!\nKoira nauttii meillä aivan erityisesti parveke-elämästä ja istuskelee siellä erityisesti iltaisin katselemassa maailmanmenoa. Se onkin mukavaa, kun meillä on sisällä sen verran korkeat ikkunat ettei koira niistä ulos oikein näe. Ja kaikki uudet kasvit ja istutukset nelitassu huomaa kyllä myös; ja tietysti on aina mukana istuttamassa!\nKyllä toukokuussa todellakin vihertää! Ja toivottavasti vihreys ja vehreys saadaan säilytettyä myös yli kesän. Lasit ovat nyt toukokuussa jo olleet auki ja toivotaan, että liialta kuumuudelta ja siitä pitävistä ötököistä vältytään tänä kesänä. Vihreys ja vehreys on niin kaunista!", "timestamp": "2017-08-23T06:14:23Z", "url": "http://ladyblackdog.blogspot.com/2016/06/toukokuu-parvekkeella.html"}