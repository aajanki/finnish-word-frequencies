{"text": "Juhlijat järkyttyivät Imatran ammuskelusta: \"Kiellettiin katsomasta sinne, missä oli tapahtunut\"\n04.12.2016 klo 9:56 (muokattu 05.12.2016 klo 6:01 )\nAmmuskelupaikan vieressä sijaitsevan ravintolan asiakkaat eristettiin noin tunniksi odottamaan ulospääsyä.\nPikkujoulukauden käydessä kuumimmillaan myös Imatran keskustan ravintoloihin oli kerääntynyt lauantai-iltana runsaasti juhlaväkeä. Puolilta öin ravintola Vuoksenvahdin edessä tapahtui ammuskelu, jossa surmansa sai kolme ihmistä. Poliisi sai epäillyn kiinni pian teon jälkeen.\nVuoksenvahdin viereisessä ravintolassa teon aikaan ollut nainen kertoo Iltalehdelle, etteivät ammuskelun äänet kantautuneet ravintolan alakerrassa sijaitsen tanssilattian melun läpi. Tieto välikohtauksesta kulki asiakaskunnalle kuitenkin hyvin nopeasti. Tanssilattian iloinen melu vaihtui hetkessä järkyttyneeksi hiljaisuudeksi.\n- Portsari tuli keskeyttämään dj:n soiton ja kertoi lyhyesti, että on tapahtunut ampumista eikä kukaan saa mennä yläkertaan. Yllättäen tunnelma baarissa lässähti siihen, nainen toteaa.\nOvimiehen tiiviin tiedonannon hämmentämät asiakkaat alkoivat etsiä lisätietoja tapahtuneesta puhelimillaan. Sitä löytyi hyvin nopeasti.\nPiinallinen odotus päättyi noin tunnin päästä, kun asiakkaille ilmoitettiin, että ravintolasta on lupa poistua rauhallisesti. Imatralaisnainen kertoo, ettei hän nähnyt tai edes halunnut nähdä surmapaikkaa.\n- Meitä kiellettiin katsomasta sinne suuntaan, missä oli tapahtunut. Olin kuuliainen kansalainen ja poistuin katsomatta.\nImatran ammuskelussa kuoli kolme ihmistä. Poliisi tutki surmapaikkaa yöllä. LEHTIKUVA\nJuha Sipilä esitti osanottonsa Imatran kolmoissurmasta - \"Tätä ei voi millään hyväksyä\"", "timestamp": "2018-09-22T23:19:40Z", "url": "https://www.iltalehti.fi/uutiset/201612042200035863_uu.shtml"}