{"text": "Vipu - Vipu Viljakkala ry - Viljakkala, Ylöjärvi - --TV2 Kamera kiertää: 'Raakkujoesta'\nTV2 Kamera kiertää: 'Pikkuraakkujen edellytys on luonnontilainen joki ja riittävä isäntäkalakanta'\nTV2 pe 12.10. klo 19.20\nuusinta ma 15.10. 14.30\nKamera kiertää kertoi suurella työllä kunnostetusta pienehkästä sivujoesta Keski-Lapissa. Joki oli ollut aikanaan uittoaluetta ja kosket perattu, onneksi vesi ei kuitenkaan ollut pilaantunut raakuille kelvottomaksi. Tuon joen ennallistaminen tarkoitti vanhojen uittorakenteiden purkua ja äärimmäistä tarkkuutta vaatinutta koskikivien palautusta. Taimenen lisääntyminen onnistuttiin elvyttämään ja jokihelmisimpukoiden elintila moninkertaistamaan. Kestää kuitenkin vielä 10-15 vuotta, ennen kuin joen ennallistamisen vaikutus raakkukannan elinkelpoisuuteen selviää. Nyt tuossa joessa vielä on ongelmana nuorten yksilöiden vähäinen määrä, eli kanta on vanhentunut.\nLapin ympäristökeskuksen asiantuntija, suunnittelija Marko Kangas, toteaa haastattelussa, että siellä missä on nuorta raakkua, vesistö toimii eikä joen kunnostusta onneksi tarvita.\nSamassa Kamera kiertää -ohjelmassa kerrottiin myös erään \"rapuparatiisin\" kertakaikkisesta ja peruuttamattomasta tuhosta - onkin syytä muistaa, että luonto ei kestä mitä tahansa!\nRuonanjoki Ylöjärvellä on ainutlaatuinen harvinaisuus, luonnontilaisena säilynyt raakkujoki Etelä-Suomessa - ainoa, jossa raakku vielä Etelä-Suomessa lisääntyy.\nRuonanjoki on historian saatossa völttynyt jokiuoman ja koskien muokkaamiselta. Nyt kuitenkin lähivaluma-alueelle sijoitettavaksi esitetty jätelaitos uhkaa Ruonanjoen veden laatua. Laitokselle on suunniteltu toiminta-ajaksi jopa kuuttakymmentä vuotta, jona aikana alueelle loppusijoitettaisiin purku-, kaupan ja teollisuuden jätettä yhteensä 2 400 000 tonnia.\n2 400 000 000 kiloa jätettä jäisi ikiajoiksi Ruonanjoen lähivaluma-alueelle. Riski veden pilaantumiselle päästöjen, toimintahäiriäiden tai onnettomuuksien aiheuttamana on ilmiselvä. Veden hetkellinenkin pilaantuminen raakuille kelvottomaksi on kohtalokasta, kuollutta raakkukantaa kun ei voida elvyttää.", "timestamp": "2019-10-14T00:34:34Z", "url": "http://vipu.fi/web/sivu.php?part=1&id=670"}