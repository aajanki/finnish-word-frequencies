{"text": "tammikuu | 2008 | Amfion | Page 6\nMonthly Archives: tammikuu 2008\nLappeenrannan laulukilpailuissa voittivat Koskela ja Riihonen\n6.1.2008 22:53 , T. Kilpikivi\nLappeenrannan valtakunnallisten laulukilpailujen naisten sarjan voittajaksi lauloi mezzosopraano Tiina-Maija Koskela Seinäjoelta. Miesten sarjassa mikkeliläinen basso Timo Riihonen sai toisen palkinnon. Ensimmäistä palkintoa ei jaettu. Raimo Sirkiän johtama tuomaristo julkisti ratkaisunsa sunnuntai-iltana.\nNaisten sarjan toisen sijan jakoivat sopraano Mia Heikkinen Göteborgista ja mezzosopraano Jeni Packalen Helsingistä. Kolmanneksi sijoittui myrskyläläinen sopraano Jenni Lättilä. Miesten sarjassa kolmannen palkinnon sai baritoni Jussi Ziegler Helsingistä.\nYleisö viihtyy Opera Pienon hupailussa Sellosalissa\n5.1.2008 18:28 , T. Kilpikivi\nOpera Pienon virkeä ohjelmapolitiikka ja rajoja rikkova esitystyyli on tuottanut jo sarjan ennakkoluulottomia ja yleisön kannalta hykerryttäviä oopperaesityksiä, kirjoittaa Veijo Murtomäki. Nyt kohteeksi oli osunut Sellosalissa Niccolò Piccinnin (1728–1800) kahdesta intermezzosta koostuva Le donne vendicate (1763) eli nykysuomeksi Naisten kosto.\nLöytö on erinomainen jo siksi, että se tutustuttaa pääkaupunkilaisyleisön meillä lähes tuntemattomaan säveltäjään, joka kuuluu tuotantonsa määrän ja laadun suhteen monen tunnetumman tekijän rinnalle.\nLappeenrannan laulukilpailun voitosta kamppailee yhdeksän finalistia\n5.1.2008 1:22 , T. Kilpikivi\nLappeenrannan valtakunnallisten laulukilpailujen loppukilpailuun valittiin perjantai-iltana yhdeksän laulajaa. Finalistit ovat bassolaulaja Timo Riihonen, baritoni Jussi Ziegler, tenori Olli Brummer, sopraanot Kajsa Dahlbäck, Mia Heikkinen ja Jenni Lättilä sekä mezzosopraanot Melis Jaatinen, Jeni Packalen ja Tiina-Maija Koskela. Loppukilpailu käydään loppiaisiltana sunnuntaina.\nKahdeksan muusikkoa tavoittelee Gramexin 40 000 euron juhlapalkintoa\n3.1.2008 10:00 , T. Kilpikivi\nTekijänoikeusjärjestö Gramex jakaa juhlavuotensa päätteeksi 40-vuotispalkinnon tammikuun lopulla. Palkintosumma 40 000 euroa voidaan jakaa 1–4 palkinnonsaajan kesken.\nKahdeksan palkintoehdokasta julkistettiin torstaina. Ehdolla ovat vanhan musiikin yhtye Battalia, musiikkipedagogi ja muusikko Mauno Järvelä, klarinetisti Kari Kriikku, monipuolinen säveltäjä-sanoittaja-muusikko Lasse Kurki, kapellimestarina ja sovittajana tunnettu Riku Niemi, laulaja-basisti Aija Puurtinen, Fonal Records -levy-yhtiön perustaja, muusikko-taiteilija Sami Sanpäkkilä sekä huuliharppuyhtye Sväng.\nPalkinnosta päättää ehdokkaat nimennyt raati. Siihen kuuluvat Gramexin hallituksen puheenjohtaja Risto Ryti (pj), Esittävän säveltaiteen edistämiskeskuksen ESEKin ja Taiteen keskustoimikunnan puheenjohtaja Hannu Saha sekä kulttuuritoimittajat Antti Eerola, Pirkko Kotirinta ja Minna Lindgren. Raadin sihteerinä toimi Gramexin apulaisjohtaja Lauri Kaira.\n« Edellinen 1 … 4 5 6", "timestamp": "2019-12-13T02:49:25Z", "url": "http://www.amfion.fi/2008/01/page/6/"}