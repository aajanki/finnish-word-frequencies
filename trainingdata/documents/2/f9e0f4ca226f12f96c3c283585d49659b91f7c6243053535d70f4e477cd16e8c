{"text": "EU-maiden johtajat sopivat nimityspaketista - Artikkeli - Valtioneuvosto\nEU-maiden johtajat sopivat nimityspaketista\nValtioneuvoston viestintäosasto 2.7.2019 21.35\nTiedote 361\nYlimääräinen Eurooppa-neuvosto pääsi sopuun EU:n korkean tason nimityspaketista tiistai-iltana 2. heinäkuuta. Kokous alkoi sunnuntai-iltana 30. kesäkuuta.\nEuroopan komission puheenjohtajaksi ylimääräinen Eurooppa-neuvoston päätti esittää Ursula von der Leyeniä, joka on Saksan pitkäaikainen puolustusministeri ja kuuluu keskustaoikeistoon (EPP). Komission puheenjohtajan valitsee Euroopan parlamentti.\nEurooppa-neuvosto sopi, että unionin ulkosuhdeasioiden ja turvallisuuspolitiikan korkeaksi edustajaksi nimitetään sosiaalidemokraattinen (PES) Josep Borrell, joka on Espanjan ulkoministeri. Hän on aiemmin toiminut muun muassa Euroopan parlamentin puhemiehenä. Nimitykseen tarvitaan tulevan komission puheenjohtajan suostumus.\nEurooppa-neuvoston puheenjohtajaksi Eurooppa-neuvoston jäsenet valitsivat\nBelgian pääministeri Charles Michel’n, joka kuuluu liberaaleihin (ALDE).\nEuroopan keskuspankin (EKP) johtajaksi Eurooppa-neuvosto on nimittämässä Christine Lagarden, joka on Kansainvälisen valuuttarahaston pääjohtaja ja Ranskan entinen valtiovarainministeri. Eurooppa-neuvosto tekee päätöksen saatuaan neuvoston suosituksen ja kuultuaan Euroopan parlamenttia ja EKP:n neuvostoa.\nEU Euroopan keskuspankki Euroopan komissio Euroopan neuvosto Euroopan neuvoston toimielimet huippukokoukset nimitykset", "timestamp": "2019-08-23T19:36:01Z", "url": "https://valtioneuvosto.fi/artikkeli/-/asset_publisher/eu-lle-valitut-uudet-johtajat?_101_INSTANCE_YZfcyWxQB2Me_groupId=10616"}