{"text": "Sote-uudistukselle vihertävää valoa\n04.04.2018 klo 17:06\nPerustuslakiasiantuntijat suhtautuvat uuteen sote-esitykseen suopeasti.\nPoliittinen keskustelu sote- ja maakuntaesityksen ympärillä käy edelleen kovilla kierroksilla. ANSSI JOKIRANTA/LK\nHallituksen sosiaali- ja terveyspalvelujen uudistuksen (sote) kovimmaksi koetinkiveksi on arvioitu perustuslakivaliokuntaa, josta valinnanvapauslaki sai pakit vuosi sitten. Nyt korjattuun valinnanvapauslakiesitykseen perustuslakiasiantuntijat suhtautuivat huomattavasti positiivisemmin. Ongelmaksi perustuslakiasiantuntijat näkevät kuitenkin hallituksen tiukan aikataulun asian käsittelylle. Selvää onkin, että eduskunnan täytyy ottaa tarvitsemansa aika suuren uudistuksen käsittelylle.\nHelsingin yliopiston valtiosääntöoikeuden professori Tuomas Ojanen totesi aiemmat perustuslailliset ongelmat nyt korjatuiksi uudessa esityksessä. Turun yliopiston julkisoikeuden professori Juha Lavapuro näytti uudelle valinnanvapauslakiesitykselle kuvaannollisesti vähintäänkin keltaista valoa, ehkä vihreääkin. Lavapuron mukaan asiaan kuitenkin vaikuttaa vielä sote-asiantuntijoiden näkemykset ja niiden perustelut.\nPoliittinen keskustelu sote- ja maakuntaesityksen ympärillä käy edelleen kovilla kierroksilla. Vaikeata on sanoa kuinka suuressa määrin hallituksen esitysten vastustajat uskovat soten kaatumiseen suuressa salissa, vai pyritäänkö kovalla vastarinnalla vielä saamaan hallituksen esityksiin muutoksia eduskuntakäsittelyssä.\nHelsingin pormestari Jan Vapaavuori (kok) on harmissaan suurten kaupunkien asemasta maakunta- ja soteuudistuksessa. Keskustan veteraanikansanedustajaa Sirkka-Liisa Anttilaa (kesk) puolestaan on huolissaan siitä, että maakuntakeskukset vievät vallan maakunnissa. Esitetyssä maakuntamallissa jokainen maakunta voi soveltaa asioita omalla tavallaan. Maakunnat ovat niin erilaisia ja erikokoisia, että niiden tapa järjestää asioita voi olla erilainen.\nSote-uudistus on edelleen monesta seikasta kiinni, ja poliittinen loppukiri tullaan näkemään vasta kesän korvalla. Sote- ja maakuntauudistuksen läpimeno näyttää nyt kuitenkin todennäköisemmältä kuin sen kaatuminen. Jos näin käy, on Sipilän hallitus saanut suurimman hankkeensa maaliin. Työ ei kuitenkaan pääty siihen, vaan uurastus maakuntien pystyyn nostamisessa jatkuu ja maakuntavaalit alkavat painaa päälle.\nJos sote- ja maakuntauudistus kaatuisi eduskunnassa, silloin oltaisiin ilmeisesti enneaikaisten vaalien äärellä. Puolueiden johdossa tapahtuisi ehkä muutoksia. Monen asian suhteen oltaisiin takaisin lähtöruudussa.", "timestamp": "2018-11-12T20:33:45Z", "url": "https://www.iltalehti.fi/paakirjoitus/201804042200855665_pk.shtml"}