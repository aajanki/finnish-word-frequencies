{"text": "Uutta musiikkia konservatoriolaisilta 100-vuotiaalle Suomelle - Helsingin konservatorio\nUutta musiikkia konservatoriolaisilta 100-vuotiaalle Suomelle\nHelsingin Konservatorio tarjoilee uutta musiikkia Suomen itsenäisyyden juhlavuonna. Anna Noran ja Tarmo Peltokosken uudet teokset kuullaan osana konservatorion Suomalaisen musiikin juhlaa -festivaalia: Noran Soi, Suomeni maa 22.11. ja Peltokosken Sinfoninen sonatiini 23.11.\nUusi juhlahymni lapsikuorolle ja orkesterille\nKonservatorion lasten ja nuorten kuorojen johtaja Anna Noran juhlahymni kuorolle ja orkesterille valmistui tänä vuonna Helsingin konservatorion ja Helsingin kaupunginorkesterin yhteisenä tilausteoksena. Kaupunginorkesteri ja Helsingin musiikkiluokkien 5.-luokkalaiset kantaesittävät Soi, Suomeni maa -teoksen 14.11. Helsingin Musiikkitalossa. Teos kuullaan myös konservatorion konserttisalissa 22.11. klo 18.30 alkavassa konsertissa, jolloin sen esittävät Visollo-orkesteri ja konservatorion kuorot Galante, Tähtisumu-kuorot, All 4 Voices ja Poikien Ryhmä X.\n– Runoilija Jukka Itkonen kirjoitti ensin tekstin. Runossa on nopeasti vaihtuvat tunnelmat säkeistöjen sisällä ja välillä, ja tekstistä lähti sävellyksenikin idea. Tein tämän aika laululliseksi, eloisaksi ja helposti lähestyttäväksi juhlahymniksi, avaa Anna Nora teoksen syntytarinaa.\n– Lempikohtani teoksessa ovat ”Suomi on lattia, Suomi on matto, toisinaan liian matala katto, johon voi lyödä päänsä” ja ”Suomi on laki, Suomi on satu, syvälle sieluun hiihdetty latu”.\nPian kuullaan, miten Soi, Suomeni maa soi konserttisalissa konservatoriolaisten tulkintana – lähes sadan kuorolaisen ja noin 40 orkesterilaisen voimin!\nHelsinki Concordia soittaa Peltokosken Sinfonisen sonatiinin\nAmmatillisen koulutuksen opiskelija Tarmo Peltokoski on säveltänyt Sinfoninen sonatiini -teoksen vuonna 2016, mutta on nyt muokannut teoksensa soitettavuutta. Palautetta hän sai viime syksynä Kuopion kaupunginorkesterin soittajilta, joita hän johti Jorma Panulan kapellimestarikurssilla. Sonatiininsa Peltokoski sävelsi harjoituskappaleeksi kurssille. Säveltäjä johtaa itse Helsinki Concordiaa 23.11., kun Sinfoninen sonatiini kuullaan konservatorion konserttisalissa.\n– Tämä yrittää olla sinfonia, mutta ei ihan vielä onnistu. Siinä on sinfonisia elementtejä, mutta se on vähän liian lyhyt, kuvailee Peltokoski.\n– Sinfoniathan on parasta, mitä on sävelletty! Pianistina en niitä muuten pääse soittamaan, joten kapellimestarin rooli on minulle luonteva tapa päästä sisälle sinfoniaorkesteriin, hymyilee Tarmo Peltokoski. Hän arvelee säveltäneensä omien sanojensa mukaan ”ihan soitettavaa” musiikkia Helsinki Concordian muusikoille eli opiskelukavereilleen.\n– Odotan sitä, että olen kapun roolissa! Mulla on päässä visio teokseni rakenteista, mutta se on luultavasti vielä liian monimutkainen, toteaa Tarmo Peltokoski. Yhteistä tulkintaa Helsinki Concordian kanssa Peltokoski pääsee hiomaan ja viimeistelemään harjoitusperiodilla ennen konserttia.\nLisätietoa Soi, Suomeni maa – sata lasta lavalla -konsertista\nLisätietoa Sinfoninen sonatiini – vanhaa ja uutta suomalaista -konsertista", "timestamp": "2018-12-14T12:55:42Z", "url": "https://www.konservatorio.fi/uutiset/uutta-musiikkia-suomi100/"}