{"text": "Tzipi Livni Davosissa 2008\nTzipora Malka \"Tzipi\" Livni (hepreaksi ‏ציפורה מלכּה \"ציפי\" לבני‎, s. 8. heinäkuuta 1958 Tel Aviv) on Hatnua-puoluetta edustava Israelin entinen oppositiojohtaja ja entinen ulkoministeri. Presidentti Shimon Peres nimitti vielä tuolloin Kadima-puoluetta edustaneen Livnin hallituksen muodostajaksi 22. syyskuuta 2008, mutta Livni ei saanut koottua uutta hallitusta, joten uudet parlamenttivaalit pidettiin 10. helmikuuta 2009.\nLivnin isä on Eitan Livni, puolalaissyntyinen entinen Irgunin jäsen, joka oli osallisena King David -hotellin pommituksessa ja myöhemmin Likudin jäsenenä knessetissä. Tzipi Livni palveli luutnanttina Israelin puolustusvoimissa ja työskenteli neljä vuotta Mossadissa 1980-luvun alussa. Hän opiskeli Bar-Ilanin yliopistolla lakia. Hänet valittiin knessetiin 1999 Likudin ehdokkaana. Livnillä oli useita ministerinasemia Ariel Sharonin hallituksessa.\nMarraskuussa 2005 Livni seurasi Sharonia ja Ehud Olmertia Kadima-puolueeseen ja ennen maaliskuun 2006 vaaleja hänet nimitettiin ulkoministeriksi oikeusministerin toimen lisäksi Likudiin jääneiden jättäessä hallituksen. Vaaleissa hän oli Kadiman vaalilistan kolmas, mikä takasi hänen valintansa. Vaalien jälkeen hänestä tuli varapääministeri ja ulkoministeri. Winogradin komission jätettyä tuomitsevan raporttinsa toisen Libanonin sodan hoidosta Livni vaati Olmertin eroa ja tarjoutui Kadiman johtajaksi hänen tilalleen. 17. syyskuuta 2008 Livni valittiin puolueensa puheenjohtajaksi.[1].\nLivni ja Dick Cheney Valkoisessa talossa.\n21. syyskuuta 2008 Ehud Olmert jätti eronpyyntönsä Israelin pääministerin virasta häneen kohdistuvien korruptiosyytösten vuoksi[2]. 22. syyskuuta Israelin presidentti Shimon Peres nimitti Livnin muodostamaan uutta hallitusta[3]. Muut puolueet nostivat tästä metelin: pääministerin paikka on ratkaistava äänestäjien tahdolla – ei yhden pienen puolueen sisäisenä \"kierrätyksenä\", ja koska muut puolueet kieltäytyivät yhteistyöstä ilman Kadiman mahdottomina pitämiä myönnytyksiä, uuden hallituksen muodostamistehtävä osoittautui Livnille täysin toivottomaksi, jonka jälkeen Israelissa järjestettiin ennenaikaiset parlamenttivaalit helmikuussa 2009.[4]\nVaaleissa Livnin johtama Kadima säilytti niukasti suurimman puolueen aseman, 28 paikkaa 120:sta vastaan Benjamin Netanjahun johtaman Likudin 27 paikkaa, jonka jälkeen molemmat ryhtyivät keräämään tukijoita hallituksen muodostamiseksi[5]. Hallituksenmuodostajaksi nousi lopulta Netanjahu[6].\nBrittiläinen tuomari antoi joulukuussa 2009 Livnistä pidätysmääräyksen alkuvuoden", "timestamp": "2014-12-18T14:40:46Z", "url": "http://fi.wikipedia.org/wiki/Tzipi_Livni"}