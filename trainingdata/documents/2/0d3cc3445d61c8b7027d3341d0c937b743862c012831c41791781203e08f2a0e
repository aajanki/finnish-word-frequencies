{"text": "Costa Blanca -Alicante -Torrevieja | Lottas House\nHei, olen Lotta-koira ja rodultani kultainen nautiskelija. Asun Costa Blancalla papan ja mamman kanssa. ”Valkoinen rannikko” kuten tätä myös kutsutaan sijaitsee Espanjan kaakkoisosassa Välimeren rannalla. Isompia kaupunkeja täällä on mm. Alicante, jolle jo aikoinaan roomalaiset antoivat nimeksi ”valon kaupunki”.\nMinä pidän ruoasta, lämmöstä ja auringonpaisteesta. Niistä täällä onneksi pääsee nauttimaan ympäri vuoden, koska aurinkoisia päiviä on yli 300 vuodessa. On mukava lähteä aamuisin ulos kävelylle, kun tietää, että on hyvä ilma eikä tassut kastu. Täällä sataa harvoin. Olen huomannut, että myös ihmiset viihtyvät hyvin täällä. Muuten, pappa aina sanoo, että tärkein asia on sijainti, sijainti ja sijainti. Minun mielestäni tärkein asia täällä on kuitenkin ruoka, ruoka ja ruoka.\nMinä tykkään kävellä suolajärvien läheisyydessä, kun siellä on niin tasaista. On helppo kulkea. Kun haluan seikkailla, lähden papan kanssa vuoristoon, joka alkaa muutamien kymmenien kilometrien päässä rannikosta. Olen muuten huomannut, että monet ihmiset, joilla on hengitystieongelmia, astmaa tai ihosairauksia, viihtyvät hyvin suolajärvien läheisyydessä. Moni sanoo täällä olevan helpompi olla, koska järvet luovat omanlaisensa terveellisen pienilmaston alueelle. Minä taas nautin keväisistä retkistämme hedelmätarhoille, koska siellä on niin ihanat tuoksut, kun sitrus- ja mantelipuut kukkivat.\nMinusta olisi kiva mennä kouluun. En taida vain keretä, koska pappa sanoo, että tarvitsee minun apua töissä. Lapsilla on täällä hyvä tilanne. He voivat mennä vaikka Scandinaviseen kouluun, joka on perustettu vuonna 2000. Koulussa voi suorittaa ala-asteen luokat ja opetusta saa suomen kielellä.\nMinusta on hauska hakea palloa ja tuoda se sitten takaisin. Kerran oltiin papan kanssa minulle uudessa paikassa. Huomasin, kun eräs herra laittoi pallon liikkeelle ja minä lähdin siitä nopeasti pallon perään ja toin sen sitten takaisin. Hän ei vaikuttanut tyytyväiseltä. Pappa vei minut nopeasti takaisin autoon. Emme koskaan palanneet sinne, vaikka se oli minusta oikein mukava paikka. Pappa kertoi, että se Las Colinas on taas 2016 valittu Espanjan parhaimmaksi golf-kentäksi.\nMinä tykkään matkustaa lentokoneessa. Suora lento Helsingistä tänne Alicanteen kestää vain nelisen tuntia. Viimeksi meitä oli lennolla kolme koiraa ja yksi kissa. Oli mukavaa seuraa. Niitä toisia kyllä taisi vähän pelottaa. Minä yritin rohkaista heitä, koska olen lentänyt jo monta kertaa.\nIltaisin meistä koirista on hauska ruoan jälkeen lähteä rantakadulle kävelemään ja ottaa ihmiset mukaan. On mukava myös istua terassilla ja katsoa erilaisia karvakuonoja, jotka on puettu oikein tyyllikkäiksi. Olen huomannut, että pappakin nauttii retkistämme. Me tykätäänkin monista samoista asioista. Ihminen onkin koiran paras ystävä!", "timestamp": "2020-01-29T01:04:01Z", "url": "https://lottashouse.com/costa-blanca/"}