{"text": "AinaComin Microsoftin Lync-palvelu osaksi yrityksen tietoliikenneratkaisua - Tiedotus | Aina Group\nAinaComin Microsoftin Lync-palvelu osaksi yrityksen tietoliikenneratkaisua\nAINACOMILTA MICROSOFTIN LYNC-PALVELU OSAKSI YRITYKSEN TIETOLIIKENNERATKAISUA\nAinaCom tuo yritysasiakkaille uuden sukupolven viestintäratkaisun, jossa uusimmat toimistoviestinnän välineet yhdistyvät mobiilimaailmaan. Uusi palvelu Aina Viestintäpalvelu UCX parantaa tavoitettavuutta, tuo uusia tapoja viestiä ja tehdä töitä kustannustehokkaasti sekä yksilöllisesti että ryhmässä.\nPalveluun kuuluvan Microsoft Lync -sovelluksen avulla yrityksen henkilöstö jakaa läsnäolotietonsa verkossa, pikaviestii ja työstää yhdessä dokumentteja kulloinkin käytössä olevalta päätelaitteeltaan. Kunkin läsnäolotietoja voidaan jakaa verkossa myös valituille kumppaneille. Yrityksen matkapuhelimet liitetään saumattomaksi osaksi palvelua, mikä auttaa pysymään yhteydessä kollegoihin myös tien päällä. Kaikki client-pohjaiset puhelut voidaan hoitaa maksuttomasti dataverkon kautta. Puhelimeksi riittää pelkkä peruspuhelin, eikä älypuhelinta välttämättä tarvita.\nPalvelun käytön myötä matkustuskulut vähenevät, kun henkilökohtaiset tapaamiset korvataan verkko-, video- ja audioneuvotteluilla. Tietokoneen työpöytä ja dokumentit voidaan jakaa verkossa muille osallistujille konferenssin aikana. Soitettaessa Lync:illä ulkomailta Suomeen saavutetaan huomattavat kustannussäästöt ulkomaan puheluissa.\nPalvelu voidaan integroida yrityksen liiketoimintaprosesseihin ja ottaa käyttöön kattava raportointi. Yhdistämällä palvelu yrityksen liiketoimintaprosesseihin, esimerkiksi toiminnanohjausjärjestelmään, saadaan viestintä osaksi prosessia.\nKattavalla raportoinnilla resurssit voidaan kohdistaa oikein ja oikeaan aikaan. Kattava raportointi käsittää puhelut, tekstiviestit, sähköpostit sekä asiakkuudenhallinnan osa-alueet.\nAinaCom tarjoaa palvelun Avaimet käteen -periaatteella ilman kalliita laite- ja ohjelmistoinvestointeja.\nArto Puumalainen, johtaja, AinaCom Oy, uudet viestintäratkaisut, puh. 075 755 2173\nAina Group -konserni (www.ainagroup.fi) on kuluttajien ja yritysten viestintäratkaisujen toimittaja, jolla on kaksi liiketoiminta-aluetta: media ja ICT. Medialiiketoimintaa harjoittaa Hämeen Sanomat Oy tytäryhtiöineen ja ICT-liiketoimintaa AinaCom Oy. Konsernin liikevaihto vuonna 2010 oli 86,0 miljoonaa euroa ja henkilöstö keskimäärin kokoaikaiseksi muutettuna 418 henkilöä. Konsernin emoyhtiö on Aina Group Oyj.", "timestamp": "2020-02-29T03:39:06Z", "url": "https://www.ainagroup.fi/tiedotus/node/ainacomin-microsoftin-lync-palvelu-osaksi-yrityksen-tietoliikenneratkaisua"}