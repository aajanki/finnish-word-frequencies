{"text": "Kesätyöntekijän fiiliksiä: Ensimmäinen kesätyöpaikka haastoi ennakkoluulot toimistotyöstä\nSaimme alkukesästä freesejä tuulahduksia toimistolle, kun palkkasimme kesätyöntekijäksi ysiluokkalaisen Olgan. Tehokkaan viikon päätteksi hän pääsi jakamaan asiakkaillemme vinkit ikäluokalleen kohdennettuun mainontaan.\nHeissan, olen Olga. Pääsin tänä kesänä tutustumaan markkinointitoimistossa työskentelyyn kesätyöntekijän näkökulmasta.\nAinoa suunnitelmani tälle kesälle oli Prometheus-leiri heinäkuussa, joten kesäni oli tyhjää täynnä. Kesäloma oli jo alkanut joten ajattelin, että en saanut kesätöitä tänäkään vuonna. Yllätyin kuitenkin positiivisesti, kun kummitätini soitti ja kertoi, että hänen ystävänsä yrityksessä olisi kesätyöntekijälle tarvetta. Hän antoi minulle Johannan numeron, ja soitin heti hänelle. Onnekseni sain paikan!\nEnnen kuin työt alkoivat, pelkäsin, että mitähän tästä tulee. Unfair on ensimmäinen kesätyöpaikkani - kun muut menivät töihin jäätelökioskiin tai mansikanpoimijaksi, itse hyppäsin suoraan “oikeisiin töihin”. Ensimmäisestä päivästä lähtien minut otettiin lämpimästi vastaan, eikä missään vaiheessa ollut ulkopuolinen olo.\nTyötehtäviini on kuulunut kirjalistan tekoa excelissä, tiedon etsintää, huonekalujen kokoamista ja Unfairin somen päivittelyä sekä muita toimiston juoksevia asioita. En ollut koskaan nähnyt toimistoelämää, ja Unfair ylitti odotukseni. Olin aina kuvitellut, että toimistossa työskentely on pitkäveteistä ja itseään toistavaa. Sain kuitenkin todistaa kuvitelmani vääriksi. Heti nettisivuja katsoessani huomasin, kuinka monipuoliselta työ Unfairilla, tai ylipäätään markkinoinnin parissa vaikutti. Tänne tullessani huomasin, että sitä se on. Monipuolista ja luovaa.\nTulevaisuuden alaksi teatteri?\nOmissakin haaveissani olisi tehdä jotain luovaa; kaikkein suurin unelmani olisi saada tehdä teatteriohjaajan töitä. Ohjaamisessa eniten kiinnostaa työn monimuotoisuus ja erilaisten kokonaisuuksien hallinta. Olen äitini mukana pyörinyt teattereilla jo vauvasta saakka, ja siksikin teatteri taidemuotona tuntuu läheisimmältä. Ensin pitäisi kuitenkin jaksaa käydä peruskoulun viimeinen luokka loppuun. Lukio-opinnoilta odotan paljon. Suunnitelmissa olisi päästä\nTampereen yhteiskoulun lukion ilmaisutaito-linjalle.\nSome markkinointikanavana nuorille\nHaluan vinkata kaikille Unfairin asiakkaille, että nuoret tavoittaa parhaiten sosiaalisessa mediassa. Yhä useammat nuoret käyttävät somea useita tunteja päivässä, joten sitä kannattaa siis hyödyntää. Henkilökohtaisesta kokemuksesta voin kertoa, että vahvasti sosiaalista mediaa hyödyntävät yritykset kiinnostavat enemmän, koska ne ovat siellä, missä me nuoretkin. Jos someen tekee liian kaupallista tai teennäistä sisältöä, se saa usein klikkaamaan pois. Liian nuorekasta sisältöä ei kannata pyrkiä tekemään. Aitous ja helposti samaistuttavuus ovat niitä asioita, joita jaksaa seurata. Myös hyvällä maulla tehdyt huumoripostaukset toimivat.\nLähimmäksi nuoria pääsee Instagramin kautta. Siellä on helppo seurata, ja pystyy luomaan monenlaista sisältöä. Mainoksetkaan eivät siellä ärsytä. Vaikka Snapchatkin on todella suosittu, se on kuitenkin niin henkilökohtainen palvelu, että mainokset vain ärsyttävät.\nViikko Unfairilla oli mielenkiintoinen ja opettava. Markkinointi vaatii toimiakseen usean alan ammattilaisia ja näkemystä sekä hyvää yhteistyötä. Positiivinen kokemukseni Unfairilla kannustaa jatkossakin hakemaan vaativampia töitä oman mukavuusalueen ulkopuolelta. Kiitos mahtavasta ensimmäisestä työpaikasta. Hyvää kesää kaikille!\nOlga Varis\nUnfairin kesätyöntekijä kesällä 2019. 15-vuotias vegaani ilmastoaktiivi, joka rakastaa taidetta.", "timestamp": "2020-04-07T09:11:21Z", "url": "https://blogi.unfair.fi/behindunfair/kesatyontekijan-fiiliksia-ensimmainen-kesatyopaikka-haastoi-ennakkoluulot-toimistotyosta"}