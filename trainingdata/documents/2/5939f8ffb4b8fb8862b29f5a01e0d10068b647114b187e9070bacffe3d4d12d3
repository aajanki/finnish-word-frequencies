{"text": "Onko LähiTapiolan uusi pääjohtaja Juha Koponen pätevä? Viranomaiselta huomautus – konserni kummastelee asian julkista käsittelyä: \"Jos tällainen yleistyy, kuka lähtee leikkiin enää mukaan\" - MTVuutiset.fi\nOnko LähiTapiolan uusi pääjohtaja Juha Koponen pätevä? Viranomaiselta huomautus – konserni kummastelee asian julkista käsittelyä: \"Jos tällainen yleistyy, kuka lähtee leikkiin enää mukaan\"\nJulkaistu 04.09.2019 12:18\nLähiTapiolan uuden pääjohtajan Juha Koposen pätevyys tehtävään nousi keskusteluun, kun Helsingin Sanomat uutisoi tänään Finanssivalvonnan kriittisestä arviosta.\nVakuutuskonserni LähiTapiolan vahinkovakuutusyhtiön hallintoneuvoston puheenjohtaja, vuorineuvos Timo U. Korhonen ihmettelee MTV Uutisille julkista keskustelua, joka on noussut konsernin pääjohtajaksi valitun Juha Koposen pätevyydestä.\nFiva: Riittävä vakuutusalan tuntemus puuttuu\nHelsingin Sanomat kertoi tänään, että Finanssivalvonta (Fiva) olisi ottanut varsin kriittisen kannan Koposen valmiuksiin aloittaa tehtävässä vuodenvaihteessa. Fivan lausunnon mukaan Koposelta puuttuu riittävä vakuutusalan tuntemus.\nKorhosen mukaan kyse on alan normaalista prosessista, ja asian käsittely julkisuudessa vaikuttaa omituiselta.\n– Tulee mieleen, että asian tuominen julkisuuteen on tarkoitushakuista. Jos tällainen toiminta yleistyy, kuka hakija lähtee leikkiin enää mukaan, Korhonen sanoo.\nKoponen on toiminut aiemmin muun muassa Veikkauksen toimitusjohtajana. LähiTapiolassa hän on vaikuttanut parin vuoden ajan pääkaupunkiseudun yhtiöiden hallituksessa.\nPuolustaa valintaa\nHallintoneuvoston puheenjohtaja Korhonen puolustaa tiukasti Koposen valintaa tehtävään ja sitä, että tämä on paikkaan pätevä vuodenvaihteessa. Korhonen korostaa, että pääjohtajan rekrytointiin on käytetty paljon aikaa.\n– Ala on turbulenssissa ja Juhalla on strategista kykyä ja valtavan hyvä kokemus, sanoo Korhonen.\nKoposta on keväästä lähtien perehdytetty tehtävään, mutta Fiva ei ole vakuuttunut sen riittävyydestä. Valvoja ei ole ollut tyytyväinen yhtiön antamiin selvityksiin.\n– Perehdytys ja koulutus on ollut hyvin laajaa ja yksityiskohtaista. Sitä on tehty yhtiön omasta puolesta sekä yhteistyökumppaneiden taholta.\nTilanteesta keskustellaan ensi viikolla\nKoponen korvaa tehtävässä Erkki Moisanderin, joka jää eläkkeelle 66-vuotiaana.\nHS kertoo myös, että LähiTapiola ja Fiva keskustelevat tilanteesta ensi viikolla. Timo U. Korhonen sanoo, että tapaamiseen ei liity mitään dramatiikkaa.\n– Korostan, että kyse ei ole mistään kriisitapaamisesta.\nLähiTapiolalla on noin 3 000 työntekijää ja noin puolitoista miljoonaa asiakasta.\nVakuutukset Talous", "timestamp": "2019-09-21T15:22:35Z", "url": "https://www.mtvuutiset.fi/artikkeli/onko-lahitapiolan-uusi-paajohtaja-juha-koponen-pateva-viranomaiselta-huomautus-konserni-kummastelee-asian-julkista-kasittelya-jos-tallainen-yleistyy-kuka-lahtee-leikkiin-enaa-mukaan/7535604"}