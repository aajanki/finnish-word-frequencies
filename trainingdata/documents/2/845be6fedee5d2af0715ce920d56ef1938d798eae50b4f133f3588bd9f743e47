{"text": "Yrityksen oman pääoman tuottoasteen ja bruttokannattavuuden vaikutus listautumisannin alihinnoitteluun ja pitkän aikavälin alisuoriutumiseen Suomen osakemarkkinoilla: Empiirinen tutkimus Helsingin Pörssistä 1994-2014\nSoini, Nora (2016)\nosuva_6963.pdf (3.095Mb)\nSoini, Nora\nListautumisanneissa on vuosikymmenten ajan havaittu säännönmukaisia positiivisia epänormaaleja tuottoja lyhyellä aikavälillä sekä alisuoriutumista pitkällä aikavälillä. Näitä listautumisantien anomalioita on tutkittu useista eri näkökulmista ja tutkijat ovat esittäneet erilaisia teorioita sekä selityksiä ilmiöille. Tämän tutkielman tarkoituksena on tarkastella yrityksen oman pääoman tuottoasteen ja bruttokannattavuuden vaikutusta sekä lyhyen että pitkän aikavälin suoriutumiseen.\nListautumisannin alihinnoittelu ja pitkän aikavälin alisuoriutuminen ovat poikkeamia markkinatehokkuudesta, joten tutkielman teoriaosuudessa käydään läpi tehokkaat markkinat, niiden ehdot sekä yleisimmät osakkeiden hinnoittelumallit. Teoriaosuudessa esitellään myös listautumisprosessin kulku sekä yritysten motiivit listautua. Listautumisannin alihinnoittelusta ja pitkän aikavälin alisuoriutumisesta on useita teorioita, joista osa perustuu institutionaalisiin tekijöihin ja osa keskittyy behavioristisiin malleihin. Tässä tutkielmassa selittävinä tekijöinä esitetään yrityksen oman pääoman tuottoaste (ROE) sekä yrityksen bruttokannattavuus.\nTutkielman aineisto koostuu yhteensä 71 listautumisannista Suomen osakemarkkinoilla aikavälillä 1994-2014. Tulosten perusteella sekä yrityksen bruttokannattavuudella että oman pääoman tuottoasteella on enemmän vaikutusta osakkeen hinnoitteluun lyhyen kuin pitkän aikavälin osalta, joista oman pääoman tuottoaste vaikuttaa erityisesti ensimmäisen kaupankäyntipäivän epänormaaleihin tuottoihin. Koko tutkielman otosta tarkasteltaessa voidaan todeta, että listautumisannit kaiken kaikkiaan ovat alihinnoiteltuja lyhyellä aikavälillä ja alisuoriutuvat pitkällä aikavälillä.", "timestamp": "2018-10-17T22:13:07Z", "url": "http://osuva.uwasa.fi/handle/10024/5467"}