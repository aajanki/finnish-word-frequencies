{"text": "46 vuotta avioliitossa: Tuulikki ja Raine kertovat, miten rakkaus saadaan kestämään\nsunnuntai 19.03.2017 klo 19:00\nIltalehti selvitti, missä Suomen kunnissa eletään pitkissä avioliitoissa. Lappajärveläiset Tuulikki ja Raine kertovat, miten rakkaus kestää.\nTuulikki ja Raine Savola ovat olleet naimisissa 46 vuotta.\nPariskunta kertoo, että riidat ratkotaan aina ennen nukkumaan menoa.\nPitkässä suhteessa on iso rooli myös huumorilla.\nRaine ja Tuulikki Savola ovat olleet avioliitossa 46 vuotta. TOMI OLLI\nLappajärveläiset Tuulikki, 67, ja Raine Savola, 66, ovat olleet avioliitossa 46 vuotta. Pariskunta tapasi ensimmäisen kerran vuonna 1966 Lappajärven legendaarisessa Halkosaaren huvikeskuksessa.\nKirkan ollessa esiintymislavalla rohkaisi Raine mielensä ja haki naapuripitäjästä Evijärveltä tullutta Tuulikkia tanssilattialle.\n- Siitä se lähti. Tuulikki oli mukavan oloinen, tummatukkainen tyttö, Raine muistelee.\nTuulikin mukaan tapaaminen oli ihastusta ensisilmäyksellä.\n- Kyllähän se sitä oli. Rainella oli silloin myös upea kiharatukka, Tuulikki hymyilee.\nPariskunta jatkoi tämän jälkeen tapaamisiaan aina lauantaisin. Kesäaikaan paikkana oli Halkosaari, muulloin Evijärven nuorisoseura. Kaksikko kehitti myös toisenlaisen säännöllisen yhteydenpitotavan.\n- Kumpikin kirjoitti kerran viikossa kirjeen toisilleen. Siihen aikaan ei ollut mahdollisuuksia tekstiviesteihin, Tuulikki sanoo.\nSeurustelevat nuoret päättivät eräänä talvisena päivänä tavata erikoisemmissa merkeissä.\n- Potkukelkkailimme kumpikin taholtamme kuntien rajalle reilun kymmenen kilometrin matkan. Juttelimme rajalla parisen tuntia ja potkuttelimme kotiin. Tuolloin ei haitannut, vaikka satoi räntää, Raine nauraa.\nSamoilla arvoilla\nSeurustelu johti lopulta siihen, että Raine ja Tuulikki kihlautuivat vuonna 1970. Hääkellot soivat vuotta myöhemmin. Vuonna 1972 syntyi ensimmäinen perheen neljästä lapsesta. Tuolloinen aika oli nuorelle parille rankkaa, sillä Raine opiskeli eri puolella Suomea.\n- Tuolloin oli kieltämättä haasteellista, sillä minä hoidin tytärtämme. Rainen opiskelut jatkuivat myös yhä kun toinen lapsemme syntyi pari vuotta myöhemmin, Tuulikki kertoo.\nAlkuvuosien haastavat ajat lujittivat Tuulikkia ja Rainea entisestään toisiinsa. Venettä soudettiin samaan suuntaan.\n- Periaatteemme on ollut niin silloin kuin nykyäänkin, että viemme asioita yhdessä eteenpäin. Tässä tärkeässä roolissa ovat samanlaiset elämän arvomme sekä vakaumuksemme, Raine sanoo.\nLappajärveläispari pitää suhteen kannalta erittäin tärkeänä, että erimielisyydet ratkotaan nopeasti.\n- Sovimme kiistat aina ennen nukkumaanmenoa. Sitä ennen saatan tarvittaessa kierrellä autolla kylää ja käydä urheilukentällä päästämässä liikoja höyryjä, Raine hymyilee.\nPitkässä liitossa tarvitaan huumoria. Tuulikki Savola antoi Rainelle neuvoja imurointiin. TOMI OLLI\nHuumoria ja tilaa\nMerkittävä rooli pitkässä parisuhteessa on huumorilla. Sitä Savoloilla riittää. Tuulikki lohkaisee asiasta mainion esimerkin.\n- Raine sanoi hierojan luvanneen hänelle vapautuksen imuroinnista. Minä olin kuitenkin asiasta eri mieltä, ja imuri kutsui isäntää, Tuulikki veistelee.\nTärkeänä pariskunta pitää myös mahdollisuuksien antamista toiselle. Tuulikki myöntää miehelleen vuolaat kehut hänen kannustaessaan aikanaan vaimoaan opiskelemaan, vaikka neljästä lapsesta vielä kolme asui kotosalla.\n- Halusin suorittaa lisäopintoja. Raine ei kertaakaan sanonut etten saisi tehdä niin, se oli iso asia. Parisuhteessa onkin tärkeää antaa toisella tilaa ja mahdollisuuksia.\nRaine muistuttaa nuoria siitä, ettei pienistä kiistoista kannata tehdä liian suurta numeroa.\n- Riidat on tehty sovittaviksi. Kun ne käsitellään yhdessä, lujittaa se usein parisuhdetta entisestään.\nTäällä suomalaiset avioliitot kestävät - katso kartalta oman kuntasi tilanne", "timestamp": "2018-06-19T01:19:39Z", "url": "https://www.iltalehti.fi/uutiset/201703192200087420_uu.shtml"}