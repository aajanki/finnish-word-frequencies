{"text": "Poliisi valvoo tehostetusti rattijuoppoja pikkujoulujen aikaan | Uutiset | Motouutiset\nEtusivu Uutiset Poliisi valvoo tehostetusti rattijuoppoja pikkujoulujen aikaan\nTorstai 20.11.2014 10:21\nPoliisi tiedottaa valvovansa tehostetusti rattijuoppoilua kahtena seuraavana eli 21. - 23.11. ja 28. - 30.11. viikonloppuina. Rattijuoppovalvontaa kohdennetaan erityisesti pikkujoululiikenteeseen ja paikallisesti tiedossa olevien suosittujen pikkujoulunviettopaikkojen läheisyyteen. Pikku vinkki on myös Helsingin poliisin mielestä paikallaan: jätä auto kotiin.\nValvonnassa hyödynnetään syksyllä käyttöönotettuja poliisiautossa käytettäviä tarkkuusalkometrejä.\nPoliisihallituksen poliisiylitarkastajan Risto Lammin mukaan poliisi on pystynyt lisäämään kuluvan vuoden aikana rattijuopumusvalvontaan käytettyä työaikaa.\n– Valvontaa suunnataan analysoidun tiedon perusteella riskipaikkoihin ja -ajankohtiin. Tavoitteena on erityisesti rattijuoppojen aiheuttamien vakavien liikenneonnettomuuksien ennalta estäminen, Lammi toteaa.\nPikkujouluvinkki: Jätä auto kotiin\nMyös Helsingin poliisi valvoo tulevana ja sitä seuraavana viikonloppuna tehostetusti pikkujoululiikennettä ja puhalluttaa autoilijoita ympäri kaupunkia.\n– Pikkujouluissa glögi kun voi hyvinkin olla terästettyä, niin kannattaa suosiolla jättää auto kotiin ja suosia julkisia. Pienikin hiprakka vaikuttaa reaktiokykyyn liikenteessä, muistuttaa komisario Dennis Pasterstein Helsingin poliisilaitokselta.\nViimevuotisessa tarkastuksessa poliisi puhallutti Helsingissä noin 4600 autoilijaa. Liikenteestä paljastui valvontajaksolla 13 rattijuoppoa ja 4 huumeiden vaikutuksen alaisena ajavaa. Tänä vuonna Suomessa rattijuopumusonnettomuuksissa on kuollut jo 48 henkilöä.\n– Alkoholi ja liikenne eivät kuulu yhteen. Tee nyt päätös ettet lähde humalassa rattiin, etkä niin vaaranna omaa tai muiden turvallisuutta, kehottaa Pasterstein.", "timestamp": "2019-06-18T13:53:07Z", "url": "https://www.motouutiset.fi/fi/moottoripyorat/uutiset/1467/Poliisi-valvoo-tehostetusti-rattijuoppoja-pikkujoulujen-aikaan.htm"}