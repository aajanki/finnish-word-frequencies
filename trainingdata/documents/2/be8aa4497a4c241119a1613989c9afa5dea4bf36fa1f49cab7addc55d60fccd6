{"text": "Hammaslääkäristä lääkintäpäälliköksi | Kliffa\nAntti Kämppi on ollut partiossa 7-vuotiaasta saakka ja on nyt jälleen innoissaan – perheen kanssa hurahtaneiden vuosien jälkeen – päässyt tekemään ja toimimaan yhteiseksi hyväksi Kliffan lääkintäpäällikkönä. Ammatiltaan Kämppi on erikoistuva hammaslääkäri, mutta partion kautta toisenlaisetkin taitoaukot on vuosien varrella paikattu: ”Partiossa on tullut tehtyä ihan kaikkea, mitä voi kuvitella.” Hän muistelee erityisen opettavaisena piirin ensimmäistä hankikisaa,jossa viime tinkaan jääneet rastitehtäviä väännettiin yötä myöten kasaan, yhteisvoimin. Samalla voimalla toimii myös lääkintäyhteisö, jossa oma esimerkki ja toiminta ovat tärkeitä motivaattoreita myös muille.\nHammaslääkärin päivätyöhön verrattuna lääkintäpäällikön pesti on jotain aivan erilaista, mutta hommat ovat Kämpille tuttuja jo piirileiri Aihkilta (2008). Lääkintäpäällikkö vastaa siitä, että kaikki sujuu mallikkaasti: vuoronvaihto kello 9 ja aamuraportti, yön tapahtumien katsaus ja kiertelyä ensiapulaukku kainalossa – vastuu on suuri ja ammattipätevyydestä on hyötyä. Pätevyys on myös vaatimus moniin leirisairaalan toimiin, sillä terveyttä ja tapaturmia ei voi huitaista vasemmalla kädellä kuin löysää ulkosorkkaa. Leirillä sairaanhoitajat, lääkärit ja muu väki toimii tarkasti olosuhteiden ja lain rajoissa.\nHommat tosiaan rullaa, kun ei tarvitse jakaa samaa tikkupullaa tai vuolla kiehisiä moneen tuleen. Vanhat kaverukset tekevät ja tuntevat toisensa ja se toimii. Kun jokaisella on määrätty tehtävä ja tarvittava tuki, jää rutkasti aikaa myös itse leiristä nauttimiseen. Kämpin mukana leirillä on myös perhe, joka varmasti tahtoo isän myös näkevän omien (suden)pentujensa seikkailuja. Vaikka työ on palkatonta, kerätty motivaatio ja karisma, sekä niillä hiottu oppi ihmisten johtamisesta on varmasti korvaamatonta niin työssä kuin perhe-elämässä.", "timestamp": "2018-05-21T11:03:04Z", "url": "https://www.kliffa2018.fi/hammaslaakarista-laakintapaallikoksi/"}