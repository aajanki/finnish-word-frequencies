{"text": "Avro Canada VZ-9 Avrocar – Wikipedia\nAvrocar lentämässä.\nAvro Canada VZ-9 Avrocar oli Avro Canadan kokeiluasteelle jäänyt yliääninopeuksinen VTOL-lentokone. Suunnitelman mukaan suihkumoottorit pyörittäisivät roottoria, joka loisi koneen alle ilmatyynyn, jonka avulla kone voisi leijailla matalalla. Kun roottori suunnattaisiin taakse, niin koneen nopeus kasvaisi ja se saavuttaisi korkeutta.[1]\nKanadan hallitus myönsi rahoituksen projektin käynnistämiseksi 1952. Hallitus kuitenkin myöhemmin lopetti projektin rahoittamisen, sen osoittauduttua liian kalliiksi. Avro tarjosi projektia Yhdysvaltain hallitukselle, ja Yhdysvaltain ilmavoimat ja maavoimat ottivat sen haltuunsa 1958. Maa- ja ilmavoimien konetyypille asettamat vaatimukset poikkesivat toisistaan. Maavoimat halusi joukkojenkuljetukseen ja tiedusteluun soveltuvan aliäänikoneen ja ilmavoimat puolestaan halusi VTOL-koneen, joka pystyisi lentämään tutkan alapuolella ja tarvittaessa kiihdyttämään yliääninopeuteen.[1]\nPienoismalleilla suoritetuissa kokeissa osoittautui, että Avrocarin ilmatyyny olisi epävakaa jo muutaman jalan lentokorkeudessa, eikä se kykenisi saavuttamaan äänennopeutta. Työtä kuitenkin jatkettiin siinä toivossa, että laite soveltuisi maavoimien käyttöön. Ensimmäisen prototyypin tuulitunnelikokeissa kävi ilmi, että kone oli aerodynaamisesti epävakaa, eikä sitä pysty hallitsemaan riittävästi suurilla nopeuksilla.[1]\nToinen prototyyppi vahvisti tuulitunnelikokeen tulokset. Yli kolmen jalan lentokorkeudessa kone alkoi kallistella hallitsemattomasti. Kallistelua ei saatu korjattua, ja Avrocarin huippunopeus jäi 56 kilometriin tunnissa. Avrocar-projekti lakkautettiin joulukuussa 1961.[1]\nmoottorit: kolme Continental J69-T9 -suihkumoottoria\nleveys: 5,58 m\ntyhjäpaino: 2 096 kg[1]\n↑ a b c d e Avro Canada VZ-9AV Avrocar National Museum of the USAF. Viitattu 17.7.2010. (englanniksi)\nKuvia tai muita tiedostoja aiheesta Avro Canada VZ-9 Avrocar Wikimedia Commonsissa\nArrow Digital Archives: The Avrocar: Canada's Flying Saucer (englanniksi)\nNoudettu kohteesta https://fi.wikipedia.org/w/index.php?title=Avro_Canada_VZ-9_Avrocar&oldid=15287047\nSivua on viimeksi muutettu 21. lokakuuta 2015 kello 16.22.", "timestamp": "2017-10-22T21:30:31Z", "url": "https://fi.wikipedia.org/wiki/Avro_Canada_VZ-9_Avrocar"}