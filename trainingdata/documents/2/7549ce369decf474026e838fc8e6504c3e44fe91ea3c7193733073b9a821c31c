{"text": "Craft ja Intersport Suomenoja GrIFK:n uudet yhteistyökumppanit — GrIFK Käsipallo - miehet\nCraft ja Intersport Suomenoja GrIFK:n uudet yhteistyökumppanit\n21.7.2020 /in Uutiset /by Granimaster\nGrIFK Elit on allekirjoittanut uudet yhteistyösopimukset Craft Teamwearin ja Intersport Suomenojan kanssa. Miesten liigajoukkue pukeutuu Craftin peliasuihin seuraavat viisi vuotta kaudesta 2020/21 alkaen.\n“Kun nykyinen nelivuotinen, kaikkiaan lähes 20 vuotta kestänyt sopimus Puman kanssa päättyi tänä kesänä, koimme että nyt olisi hyvä aika katsella muitakin vaihtoehtoja, vaikka olimmekin olleet erittäin tyytyväisiä yhteistyöhön Puman kanssa”, kertoo GrIFK Elitin puheenjohtaja Kristoffer Aspelin.\n“Pääsimme Craftin kanssa nopeasti samalle aaltopituudelle ja totesimme kummankin intressien olevan lähellä toisiamme. GrIFK on aiemminkin toiminut edelläkävijänä, ja Craftin vastuullisuuteen liittyvät tavoitteet ovat linjassa omien arvojemme kanssa. Tulemme lähivuosina siirtymään entistä ekologisempiin ratkaisuihin myös joukkueen vaatetuksessa, ja Craftilta on pian tulossa mallisto, joka valmistetaan lähes kokonaan kierrätetyistä materiaaleista.”\nCraft Teamwear satsaa käsipalloon\nTrexet Finlandin Key Account Manager Pasi Torkkelin mukaan sopimus GrIFK Elitin kanssa on sekä tärkeä että merkittävä askel seuratasolla.\n“Käsipallo on yksi Craft Teamwearin painopistelajeista, ja on mukavaa että saimme joukkueen käsipallon SM-liigasta. Craftin asuihin käsipallomaailmassa luottavat jo ennestään Ruotsin maajoukkueet sekä useat huippujoukkueet maailman kovimmissa käsipallosarjoissa, kuten Ranskan miesten ja Tanskan naisten liigoissa. Monipuolisuutemme ja joustavuutemme tavarantoimittajana tarjoaa GrIFK:lle erinomaiset mahdollisuudet niin pelaajien, henkilöstön, jäsenistön kuin fanienkin palvelemiseen.”\nIntersport Suomenojalla merkittävä rooli välinetoimituksissa\nNeuvottelujen alkuvaiheessa mukaan liittyi myös Intersport Suomenoja, joka on yksi Suomen johtavista seurakauppaan keskittyneistä urheiluliikkeistä. Aspelinin mukaan heidän rooli yhteistyössä tulee olemaan merkittävä.\n“Saamme nyt entistä kokonaisvaltaisempaa palvelua kaikkiin seuran varustetarpeisiin liittyen kun pelikengät, pallot, teipit, jääpussit ja muut tarvikkeet, painatukset mukaanlukien, saadaan jatkossa saman katon alta.”\nIntersport Suomenojan kauppias Mika Juvonen ottaa innolla vastaan uuden yhteistyökumppanin.\n“Kiitämme seuraa luottamuksesta Intersportia ja seuratiimiämme kohtaan. Käsipallo on uusi tuttavuus meille lajina, mutta meillä on vahva kokemus seurojen ja joukkueiden varustamisesta muissa palloilulajeissa. Craft tuotemerkin valikoituminen seura-asuihin tuo myös meille varmuutta ja nopeutta toimitusten varmistamiseksi.”\nOy Trexet Finland Ab on vuonna 1991 perustettu tukkukauppa, joka kuuluu osana ruotsalaiseen 30 maassa ympäri maailman toimivaan pörssiyhtiöön New Wave Groupiin. Ruotsissa 1977 perustettu Craft on yksi konsernin näkyvimpiä tekstiilibrändejä. Se tunnetaan maailmalla laadukkaista teknisistä urheilutekstiileistä sekä muista vapaa-ajan vaatteista, joissa materiaalit, ergonomia ja design yhdistyvät optimaalisesti.\nIntersport Suomenoja on osa maailman suurinta urheilukauppaketjua. Monipuolinen valikoimamme rakentuu tunnetuista laatumerkeistä sekä Intersport-ketjun omista merkkituotteista. Tuotevalikoimasta löytyy laadukkaat ja trendikkäät vaatteet ja jalkineet kaikkeen liikuntaan ja vapaa-aikaan.\nAvainsanat: #craftsportswearfin, #GrIFKHandball, Craft, GrIFK, Intersport Suomenoja\nhttps://i1.wp.com/grifk-handball.com/miehet/wp-content/uploads/sites/2/2020/07/GrIFK-Craft-Intersport2-e1594547769853.jpeg?fit=1024%2C616&ssl=1 616 1024 Granimaster https://grifk-handball.com/wp-content/uploads/2017/08/logo-grifk-200.png Granimaster2020-07-21 19:43:462020-07-21 22:24:29Craft ja Intersport Suomenoja GrIFK:n uudet yhteistyökumppanit\nChristoffer Sjöblom palaa kasvattajaseuraansa Jouni Lappi", "timestamp": "2020-08-07T20:58:40Z", "url": "https://grifk-handball.com/miehet/uutiset/craft-ja-intersport-suomenoja-grifkn-uudet-yhteistyokumppanit/"}