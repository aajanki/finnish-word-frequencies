{"text": "Kunta ei myy Ahorantaa | Hämeenlinnan Kaupunkiuutiset\nKunta ei myy Ahorantaa\nÄänin 32–6 ja tyhjiä 1 Hattulan kunnanvaltuusto päätti, että Ahorannan leiripaikkaa Takajärvellä ei myydä pois kunnan omistuksesta. Samalla syntyi päätös Hurttalan koulun liikuntasalin ja Kosken koulun kentän pudottamisesta pois kunnan myyntilistalta. Kosken kentästä valtuusto oli täysin yksimielinen.\nKiinteistöjen myyntiaikeet nostattivat valtuuston kevätkauden viimeisessä kokouksessa puhetulvan. SDP:n Mikko Vahlman teki kunnanhallituksen esitykseen muutosesityksen, jota enemmistö kannatti.\n– Ahoranta on kunnan ainoa paikka, jota voivat kaikki käyttää. Sen mainontaa vain pitäisi lisätä, sitä ei mainita missään, hän sanoi.\nVahvimmin Ahorannan ja Hurttalan salin myymistä kannatti Keskustan Pentti Pietilä. Hänen mielestään kunnan budjetissa pysyminen vaatisi kaupoista saatavia tuloja ja rahoja tarvittaisiin tuleviin isoihin investointeihin.\nHattula tavoittelee budjettinsa mukaisesti 700 000 euron myyntituloja kiinteistöistään. Kunnanjohtaja Katariina Koivisto muistutti, että jos laaditulta listalta tiputetaan jotain pois, rahatavoitetta pitää samassa suhteessa pienentää.\n– Jos on syytä tehdä budjettiin muutos, sitten se tehdään. Eivät ne muutenkaan ikinä toteudu, eikä talousarviossa ole lueteltuna juuri näitä kiinteistöjä, Keskustan Kaj Nordenswan vastasi.\nVihreiden Mari Monto toivoi, että kunta katsoo asiaa pidemmälle. Hänen mukaansa myöhemminkin voidaan myydä ilman, että nyt hätiköidään asian kanssa.\nKokoomuksen Jiri Kattelus huomautti, että kunta ei saa listalla olevista kiinteistöistään arvioitua rahamäärää. Hänen mielestään ensisijaisesti pitäisi saada myytyä Kotirinteessä vielä tyhjänä olevia tontteja ja niitä pitäisi osata markkinoida.\nValtuuston päätöksen mukaan kunnan myyntilistalla ovat nyt Viertotie 17:ssä olevat rivitalot (purettavia), Nuohoojantie 4 (vuokrattuna), Myllytie 9 (purettava), Kreiviläntien raakamaa, Rahkoilan pallokenttä ja Kosken koulun lähellä oleva takamaa. Asunto-osakeyhtiöistä listalla on neljä asuntoa: yksi Katinalantie 11:n rivitalosta, yksi Vanhan kirkontie 24:n rivitalosta ja kaksi Kinnalantie 10:n kerrostalosta.\nEnnen kesälomaansa valtuutetut jättivät kaksi aloitetta. Vihreiden Mikko Sabell esittää, että Kotirinteen aluepysäköintikielto purettaisiin perusteettomana.\nVasemmistoliitto haluaisi kunnan selvittävän, kuinka moni asukas joutuu aktiivimallin piiriin ilman, että on mahdollisuuksia työllistyä. Aloitteessa perätään myös toimia sen hyväksi, että tämä vältettäisiin.", "timestamp": "2018-12-10T14:52:19Z", "url": "https://www.kaupunkiuutiset.com/jutut/kunta-ei-myy-ahorantaa-22460"}