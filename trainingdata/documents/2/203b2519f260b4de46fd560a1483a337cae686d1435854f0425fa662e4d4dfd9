{"text": "Palkintovoittaja puhui Millennium-seminaarissa - Digitoday - Ilta-Sanomat\nJulkaistu: 16.6.2004 17:33\nEnsimmäisen miljoonan euron Millennium-teknologiapalkinnon eilen vastaanottanut Tim Berners-Lee esitteli tänään Otaniemen Dipolissa noin kolmellesadalle kuulijalle näkemystään voittaneen innovaation, www:n tulevaisuudesta.\nMIT-yliopistossa USA:ssa työskentelevä englantilainen Berners-Lee sanoi verkossa tapahtuvan tietojenkäsittelyn helpottuvan tulevaisuudessa niin sanotun semanttisen verkon avulla. Berners-Leen mukaan semanttinen verkko mahdollistaa eri informaatiolähteiden sisältämän tiedon keräämisen ja siirtämisen laitteesta tai sovelluksesta toiseen automaattisesti, ilman ihmisen apua.Esimerkiksi seminaariin ilmoittautuessa tietokone siirtäisi tapahtuman www-sivulta automaattisesti osoite-, yhteys-, ja aikataulutiedot käyttäjän kalenterisovellukseen, gps-paikantimeen ja kännykkään.- On tuskallista tehdä käsin tietokoneella asioita, jotka tietää sen voivan tehdä automaattisesti, Berners-Lee sanoi.\"Ohjelmistopatentteja hyväksytään liian helposti\"Berners-Lee otti kantaa myös ohjelmistopatenttien kuumaan aiheeseen. Hänestä varsinkin USA:ssa hyväksytään ohjelmistopatentteja liian kevyin perustein.- Ohjelmistojen patenttihakemuksiin ei voida soveltaa samoja toimintatapoja kuin laitteistoihin. Etenkin yritykset, jotka tekevät patenttihakemuksista pääasiallista liiketoimintaa ovat ongelma, Berners-Lee totesi.- Patenteilta vaadittu uutuuden taso on joskus naurettavan alhainen.Euroopan neuvosto hyväksyi EU:ssa paljon keskustelua herättäneet ohjelmistopatentit toukokuussa, mutta asia ei ole vielä kiveen kirjoitettu: direktiivi tulee syksyllä uudelleen parlamentin käsittelyyn.", "timestamp": "2017-02-28T11:11:20Z", "url": "http://www.iltasanomat.fi/digitoday/art-2000001415337.html"}