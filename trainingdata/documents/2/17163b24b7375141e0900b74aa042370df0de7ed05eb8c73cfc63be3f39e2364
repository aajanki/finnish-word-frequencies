{"text": "Räikkösen tuskailu summasi Ferrarin takamatkan – Mercedeksen bensaedusta tylyjä lukuja - Uutiset - F1 - Sport - MTV.fi\nSport > F1 > Uutiset Julkaistu 30.11.2017 06:03\nFerrarin Kimi Räikkönen oli MM-sarjassa neljäs, mutta hävisi Mercedeksen Valtteri Bottakselle peräti 100 pistettä. xpbimages.com\nPienempi polttoaineenkulutus oli yksi Mercedeksen aseista Ferraria vastaan niin F1-kauden päätöskisassa Abu Dhabissa ja kuin koko sesongin aikana.\nMercedeksen esitys Abu Dhabissa oli murskaava. MM-kolmonen Valtteri Bottas ja maailmanmestari Lewis Hamilton ajoivat kaksoisvoittoon, kun MM-sarjassa toiseksi tullut Ferrarin Sebastian Vettel jäi Bottaksesta lähes 20 sekuntia.\nVaikka Mersut olivat Yas Marinan radalla selvästi paremmassa vauhdissa kuin Ferrarit, Bottaksen paras kierros oli vain reilun kymmenyksen Vettelin vastaavaa parempi. Tässä tullaankin bensankulutukseen ja sen säätelyyn. Saksalaisen Auto Motor und Sportin mukaan Mercedes-kuskit pystyivät ajamaan koko kisan polttoainetta säästelemättä, kun taas Vettel kykeni kaasuttelemaan 55 kierroksesta vapaasti vain ensimmäiset 20 ja viimeiset 10.\nFerrarin ongelman vahvisti myös Kimi Räikkönen.\n– Oikeastaan koko kisa oli enemmän tai vähemmän bensan säästöä, varsinkin varikkopysähdyksen jälkeen. Nostelet (jalkaa kaasulta) pari sataa metriä ennen mutkaa ja liu’uttelet sinne, niin ei sillä ole oikein mitään tekemistä kilvanajon kanssa. No, säännöt ovat sääntöjä. Jotkut joutuvat tekemään sitä enemmän kuin toiset, mutta kaukana mistään kauhean mukavasta, Räikkönen kommentoi C Morelle.\nAuto Motor und Sportin mukaan Mercedes-kuskit saivat nauttia samasta edusta useaan otteeseen päättyneen kauden aikana. Esimerkiksi Meksikossa Bottas ja Hamilton käyttivät vain 89 kiloa polttoainetta, kun sallittu maksimi on 105 kiloa kisaa kohden. Samalla Ferrarit tarvitsivat 101 kiloa. Eroa voi ainakin osaksi selittää se, ettei Mercedes välttämättä edes iskenyt tankkejaan täyteen, ja taktikoi näin kuskeilleen kevyemmän auton.\nFerrarilla ja Renault-moottoreita käyttävällä Red Bullilla ei tätä taktiikkakorttia ollut, ainakaan siinä määrin kuin mestaritallilla. Polttoaineenkulutus on oivallinen mittari moottorin suorituskykyä vertailtaessa, ja tällä rintamalla Mercedes löi päävastustajansa päättyneellä kaudella selvästi.\nBottas innostui uusista renkaista: \"Erot todellakin tunsi\" ke 29.11.\nRäikkönen hämmästelee Kubica-epäilyjä: \"Miksi pitäisi olla huolissaan?\" ke 29.11.\nBottas pisti jopa Hamiltonin jättiurakkaa paremmaksi – Kubica antoi lisänäyttöjä ke 29.11.\nBottas hyvästeli F1-testit näyttävästi – kuva Mersun varikkopilttuusta huvittaa Williams-pomo ei kommentoi Kubican vauhtia: \"Se on monimutkainen asia\"", "timestamp": "2017-12-11T04:15:05Z", "url": "https://www.mtv.fi/sport/f1/uutinen/artikkeli/raikkosen-tuskailu-summasi-ferrarin-takamatkan-mercedeksen-bensaedusta-tylyja-lukuja/6677080"}