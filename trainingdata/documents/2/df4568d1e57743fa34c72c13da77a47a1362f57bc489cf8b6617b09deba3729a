{"text": "2018-05-30 – marginaali\nKohtalaisen raskaan jalkatreenin jaksoin tehdä väsymyksestä huolimatta. Kävin kävelyllä, pyöräilemässä ja Prismassa. Tein ruokaa. Pesin pyykkiä.\nNousin viittä vailla kuusi, väsytti. #\nKävelin salille. Ulkona paljon viileämpää kuin eilisaamuna. Kohtalaisen raskaan jalkatreenin jaksoin tehdä väsymyksestä huolimatta. Kävelin kotiin. Mennen tullen kuuntelin Cyber Security Saunan jaksot 3-4 (Data Breaches: Bridging the Gap ja Security, Privacy and the IoT, with Steve Lord). #\nKotona söin riisipuuron, suolakurkkuviipaleita ja pari appelsiinia, sitten lähdin kävelylle. Heikkoa tuulta, puolipilvistä, lämpöasteita lähtiessäni 12. Kuuntelin Jay & Miles X-Plain the X-Menin jakson 199, sitten The Trail Went Coldin jakson 61 (Trevor Deely), ja sitten vielä Cold Case Filesin jakson 34 (The Clue That Stuck). #\nKotiin tullessani pihalla oli entisen huoltoyhtiön auto, mikä oli minusta hieman omituista. Pihalla ajeli myös nuorehko huoltomies ruohonleikkurilla, mutta en tiedä liittyivätkö nämä toisiinsa. (Ja taas soi päässäni huoletonta hupia on leikkuutyö, Stiga kun ruohoa tasaseen syö.) #\nKotona panin puikulat kiehumaan ja raastoin porkkanat. Söin päivällisen, sitten paistoin porkkanapapukanan. Join viisi kupillista kahvia, kuuntelin Faunin iltapäivän jakson Ideale ja plarasin syötteenlukijaa tyhjäksi. Söin rahkan. Vein biojätteet molokiin. #\nKävin pyöräilemässä. 15 astetta lähtiessäni, alussa vielä vähän pilvistä, ja navakkaa tuulta, ja hetken jo arvelin, että olisi pitänyt olla pitkähihainen välipaitakin, mutta lämpeni sitten kyllä ihan nokko. Toppilansaari–Hietasaari -välin enimmät itikat oli onneksi tämä vähän aiempaa viileämpi ilma karkottanut, vasta Pikisaaren rantareitiltä sillalle noustessa, rantakoivujen varjossa iski naamaan se tavanomainen hyönteisseinämä. #\nRahkan ansiosta tankki ei nyt tyhjennyt, mutta suunnilleen siellä samoilla kohdilla menosuunta kääntyi tuulenvastaiseksi ja se hidasti tahtia selvästi. Toisinaan on kyllä hyvällä vireellä hauska veivata kovaa vastatuulta vastaankin, mutta tänään ei ollut niin hyvä vire. Polvi alkoi lievästi kipuilla suunnilleen Maikkulan kohdalla. #\nPalatessani kävin Prismassa. Katselin lukkoja, sillä eilinen insidentti toi mieleen, että olisi ihan hyvä olla mullakin toinen lukko jolla pyörän voi lukita johonkin kiinteään. Sata vuotta sitten Clas Ohlsonilta ostamani U-lukko on pitänyt tähän saakka hyvin, mutta uhkamallini tässä on tyyppi joka murtautuu taloyhtiön pyörävarastoon, ja poimii sieltä lukitun pyörän kyytinsä murtaakseen lukon sitten myöhemmin. Ketjulukot ovat hyödyttömiä samaa tyyppiä vastaan, joten toisenkin lukon pitäisi olla U. #\nSiellä oli ainakin kolmea eri (hintaista) mallia, mutta vielä en tehnyt ostopäätöstä. Nyt äsken kotiin tullessani kannoin pyörän tänne asuntoon niin kuin ruukasin Gesterbyssä tehdä. Sillä lailla saa vähän ylimääräistä treeniäkin, kun menee nämä päivät muutoin ihan lepäillessä vain! #\nKotona panin pyykkikoneen pyörimään ja kävin suihkussa. Sitten söin muusia ja savulohipalasen. Ripustin pyykit. #\nTags Clas Ohlson, Cold Case Files: The Podcast, Cyber Security Sauna, Faunin iltapäivä, Gesterby, Hietasaari, Jay & Miles X-Plain the X-Men, Maikkula, Pikisaari, Prisma, Stiga, The Trail Went Cold, Toppilansaari\nPaluuviite: 2018-05-31: Nenänanun – marginaali\n2018-05-31: Nenänanun", "timestamp": "2020-07-11T23:40:10Z", "url": "https://marginaa.li/2018/05/30/2018-05-30/"}