{"text": "SAK:n teknologialiitot yhdistymässä - MTVuutiset.fi\nJulkaistu 04.04.2007 12:40 (Päivitetty 05.04.2007 15:30 )\nUuteen jättiliittoon kuuluisi yhteensä 360 000 jäsentä, ja sen on tarkoitus aloittaa toimintansa vuoden 2010 alusta.\nKuusi keskeistä SAK:laista teollisuusliittoa saattavat koota voimansa yhteen organisaatioon. Hankkeen selvitysmiehenä toimiva SAK:n johtaja Lauri Lyly (sd.) esittää Kemianliiton, Metalliliiton, Paperiliiton, Puuliiton, Sähköliiton ja Viestintäliiton edunvalvonnan yhdistämistä. Tavoitteena olisi uuden jättiliiton Teknologian ammattilaisten unionin TEAM:n synnyttäminen.\nTänään julkistetun selvityksen pohjalta voi syntyä 360 000 jäsenen organisaatio, joka kattaisi 35 prosenttia SAK:n jäsenkunnasta. Sen painoarvo on suuri, koska se vastaa teollisuuden keskeisimmistä sopimusaloista.\nLiittojen piirissä on noin 75-80 prosenttia Suomen vientisektorin työpaikoista, joten sillä on työmarkkina-asioiden lisäksi vaikutusvaltaa myös elinkeinopoliittisessa päätöksenteossa.\nSuurista liitoista vain Rakennusliitto ja Elintarviketyöläisten liitto eivät ole hankkeessa mukana.\nUusi liitto olisi kolmannes SAK:sta\nLiittojen on määrä pohtia ratkaisujaan alkukesään mennessä. Esillä on yhä ainakin neljä erilaista toimintamallia, jotka vaihtelevat nykyrakenteen säilyttämisen sekä täydellisen liittofuusion välillä.\nFuusiolla saataisiin isot synergiahyödyt\nJos yhteisymmärrys syntyy, uuden organisaation on tarkoitus aloittaa toimintansa vuoden 2010 alusta. Sen on määrä perustua yhdeksän teollisuuden sektorin \"melko itsenäiseen\" päätöksentekoon. Organisaation pohjana on Suomen vanhimman ammattiliiton, Viestintäliiton rakenne, koska sen katsotaan luovan puolueettoman pohjan neuvotteluille.\nLiitot asettivat joulukuussa Lylyn selvittämään pitkään pohdittuja fuusiotarpeita. Tavoitteena on tehostaa jäsenten edunvalvontaa kaikilla mahdollisilla aloilla.\nLiittojen palveluksessa on 360 henkilöä. Lylyn 120-sivuisessa raportissa käsitellään toimintaympäristön muutosten ohella liittojen sisäisten palvelujen järjestelyjä. Hyötyjä olisi saatavissa hallinnon, jäsenmaksujen, työttömyyskassojen ja kansainvälisen yhteistyön yhdistämisillä.\nUuden liiton jäsenlehdestä tulisi 360 000 levikillään yksi maan laajalevikkisimpiä lehtiä.\nEK pitää SAK:n fuusiota luonnollisena kehityksenä\nElinkeinoelämän keskusliitto EK katsoo SAK:laisten teollisuusliittojen yhteistyöhankkeiden selkeyttävän sopimuskenttää. Se johtaa kohti suurempia kokonaisuuksia, mikä on ollut pitkään myös työnantajien tavoite.\nEK:n työmarkkinajohtaja Seppo Riski pitää järjestörakenteiden muuttamista ympäristössä tapahtuvien muutoksien luonnollisena kehityksenä. Aikoinaan erillään olleiden teollisuusalojen rajojen hämärtyminen on aiheuttanut ay-liikkeen sisälläkin reviiririitoja liittojen välillä. Nyt sopimusviidakkoa pystytään yksinkertaistamaan.\nRiski muistuttaa, että sama kehitys on jo pitkällä SAK:n palvelualoilla ja julkisella sektorilla.\nEK:n omien jäsenjärjestöjen määrä on jo vähentynyt 43:sta 28:aan. Tarkoitus on puolittaa määrä lähivuosina.\nYhteistyön tiivistyminen voi vaikuttaa tupo-kuvioihin. Jo ensi syksyn neuvottelukierroksella teollisuusaloilla saattaa Riskin mukaan näkyä \"tietyn yhteisyyden\" kasvaminen. Erot julkiseen sektoriin kasvavat.\nRiski korostaa, että että sekä syksyn neuvottelutilannetta on liian aikaista ennustaa. Myös mahdolliset fuusiohankkeet ovat täysin SAK:laisten liittojen sisäinen asia.\nLue aiheesta lisää SAK:n sivuilta.\n(Seitsemän uutiset 04.04.2007)", "timestamp": "2018-12-15T18:07:36Z", "url": "https://www.mtvuutiset.fi/artikkeli/sak-n-teknologialiitot-yhdistymassa/2011994"}