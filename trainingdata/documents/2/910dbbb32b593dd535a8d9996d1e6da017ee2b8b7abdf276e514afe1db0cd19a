{"text": "Nepal - Profiili\nNimi:\tSähköposti:\tNepal - Profiili\nAsukasluku: n. 30 miljoonaa Pääkaupunki: Katmandu (n. 1 milj.)\nPresidentti: Ram Baran Yadav Pääministeri: Khil Raj Regmi\nParlamentti: CPN-M 229 paikkaa, NC 115, CPN-UML 108, Madhesi People's Rights Forum 54, Terai Madhes Democratic Party 21, muut 74 (luvut sisältävät hallituksen täyttämät 26 paikkaa)\nPoliittinen profiili\nNepalissa siirryttiin demokraattiseen järjestelmään kansanliikkeen painostuksesta vasta 1990-luvun alussa, kun sen valtiomuodoksi vakiinnutettiin perustuslaillinen demokratia. Siihen asti maata hallitsi perinnöllinen monarkia.\nVuonna 1995 erimielisyydet suhtautumisesta vallitsevaan valtiomuotoon johtivat Nepalin kommunistisen puolueen (CPN-UML) johtaman hallituksen hajoamiseen. Monarkiaa vastustavat maolaiset erosivat puolueesta ja aloittivat seuraavana vuonna aseellisen taistelun kuningasvallan kaatamiseksi ja kommunistisen valtion perustamiseksi.\nUseista rauhanneuvotteluista ja lupauksista valtiomuodon muuttamiseksi huolimatta konflikti jatkui ja kerta toisensa jälkeen vuonna 2001 nimitetty kuningas Gyanendra palautti vallan itselleen samalla rajoittaen kansalaisten perusoikeuksia.\nHuhtikuussa 2006 demokratialiike kokosi Nepalin kansan. Kolme viikkoa kestäneiden väkivaltaisten mielenosoitusten jälkeen kuningas myöntyi lopulta demokratialiikkeen vaatimuksiin ja perustuslakia säätävän kansalliskokouksen järjestämiseen.\nParlamenttivaalit saatiin järjestettyä keväällä 2008 ja ne sujuivat ennakoitua paremmin, rauhallisemmin ja täyttivät suurilta osin kansainväliset kriteerit.\nKansalliskokouksen kokonaispaikkamäärä on 601 jäsentä. Vaalien yllätysvoittajiksi nousivat maolaiset (Communist Party of Nepal - Maoists) 220 paikalla. Aiempi valtapuolue Nepali Congress (NC) joutui tyytymään toiseen sijaan saaden 110 edustajaa kansalliskokoukseen. Kolmanneksi eniten paikkoja, 103, sai Nepal Communist Party (UML). Kansanedustajista yhteensä 191 on naisia.\nDemo Nepalissa\nNepalin väestöstä arviolta kolme neljännestä on alle 35-vuotiaita, mutta nuoret on jätetty virallisten poliittisten vaikutuskanavien ulkopuolelle. Demo aloitti vuonna 2006 nepalilaisten aloitteesta yhteistyön nuorten vaikutusmahdollisuuksien lisäämiseksi.\nDemon tuella Nepalissa perustettiin poliittisten nuoriso- ja opiskelijajärjestöjen yhteistyöfoorumi (Joint Youth and Students' Platform). Foorumissa on edustettuina yhteensä 18 eritaustaista poliittista järjestöä, jotka ovat yhdessä muun muassa kirjoittaneet maan ensimmäisen nuorten yhteispoliittisen toimintaohjelman.\nYhteistyöfoorumi järjestää koulutuksia ja seminaareja sekä tekee vaikuttamistyötä. Toimintaa on niin järjestöjen johtoportaiden keskuudessa Kathmandussa kuin paikallistasolla eri puolilla maata. Tärkeimpänä tavoitteena on luoda rauhanomaista ja tavoitteellista yhteistyötä yli puoluerajojen, ja näin parantaa nuorten vaikuttamis- ja osallistumismahdollisuuksia politiikassa. Demolla on Kathmahdussa oma toimisto, joka tarjoaa neutraalin tilan puolueiden väliselle dialogille.\nNuorten ohella toinen aliedustettu ryhmä maan politiikassa on naiset, sillä naisten todellinen sananvalta maan päätöksenteossa on yhä lähes olematonta. Puolueiden sisäisen demokratian puute on keskeinen ongelma. Puoluetoiminnan patriarkaaliset säännöt ja toimintamallit lannistavat naisten osallistumista, ja toisaalta vähäinen kokemus ja tietopohja poliittisesta toiminnasta sekä verkostojen ja vertaistuen puute antavat naisille heikot mahdollisuudet saada äänensä kuuluviin.\nKeskeinen tekijä muutoksen aikaansaamisen kannalta on sukupuolten välinen tasa-arvo nuorisopolitiikassa, koska puolueiden nuoriso- ja opiskelijasiivet ovat tärkeä ponnahduslauta politiikkaan. Vuonna 2013 Demo aloitti tasa-arvon vahvistamiseen tähtäävän hankkeen, jota toteutetaan yhteistyössä Nuorten yhteispoliittisen foorumin kanssa. Toiminnan painopiste on paikallistasolla, ja tavoitteina on poliittisten nuoriso- ja opiskelijajärjestöjen aktivoiminen sukupuolten välisen tasa-arvon edistämiseen sekä nuorten naisten poliittisten vaikutusmahdollisuuksien lisääminen esimerkiksi koulutusten ja asenteisiin vaikuttamisen kautta.\nEsitys Demon Nepalin ohjelmasta (pdf).", "timestamp": "2013-12-11T22:10:30Z", "url": "http://www.demofinland.org/index.php/fi/ohjelmat/ohjelam-nepal/59-kategoriat-suomeksi/ohjelmat/maaprofiilit/183-nepal-profiili"}