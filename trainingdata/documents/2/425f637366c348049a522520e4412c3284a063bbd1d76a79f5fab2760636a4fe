{"text": "\"SC\" | HurraaKerkko\nPublished on: 24.10.2006 Author: hurraakerkko Like: ♥2 Comment: 0\nJospa nopeasti pistäisin taas vähän koulujuttuja kehiin. Eilen saatiin takaisin yksi referaatti, joka tehtiin joku aika sitten tunnilla tunnissa, ja essee, jossa piti pohdiskella, mikä homma kiinnostaa koulun jälkeen. Kirjoitukset arvioitiin asteikolla yhdestä viiteen. Esseestä ropsahti arvosanaksi 4 ja referaatista 5-, eli hyvin meni. Ajattelin, että voisin tuon referaatin tähän merkinnän perään läiskäistä. En viitsi tuota esseetä mukaan laittaa, sillä se on pitkä ja henkilökohtainen pohdiskelu. Siirsin eilen abileffan Hiipivä Kerkko, Piilotettu Valkama DVD:lle, ja nyt opittuani yhtä sun toista kuvaamisesta, äänittämisestä ym. tekniikasta katselin leffaa ärsyttävän kriittisin silmin. Koulu on jo \"pilannut\" tv:n katselun nautinnon, kun nykyään tarkkailen suojaviivavirheitä, klaffeja, editointityyliä, kuvakokoja, kultaista leikkausta ynnä muuta teknistä jargonia…ja nyt en osaa katsoa abileffaakaan miettimättä, miten paljon paremmankin elokuvasta saisi ÄH!!! No joo, puolittain läpyskäähän tämä on, mutta olisi kyllä hauska joskus tehdä vanhojen nauhojen avulla uusi editti nyt kun koululla olisi siihen tarvittava kalusto.\nTänä aamuna olin heti kahdeksalta silmälääkärin vastaanotolla, oli iriittijälkitarkastuksen aika. Mikäs siinä, 10 minuuttia 35 euroa. Silmät olivat kuitenkin kunnossa ja sehän kai se tärkeintä on. Sen jälkeen univelkoja makseltuani soittelin vuokraemännälle, jonka kanssa yhteystellään uudemman kerran marraskuun lopulla ja hoidetaan takuuvuokrajutut ennen muuttoa kuntoon. Lisäksi oli tarkoitus käydä varaamassa hieronta-aika viikon lopulle (ajattelin hyödyntää Lidliläisten antaman lahjakortin nyt kun on aikaa mennä), mutta puoti oli kiinni. Tämä iltapäivä meni tentin merkeissä, neljä esseekysymystä kameratekniikasta, joista kolme meni aika nappiin, vika kysymys jäi vähän vähemmälle vastailulle. Jos haluan jotenkin puolustella niin arvosanasta huolimatta kurssista tulee vain hyväksytty/hylätty-merkki, mutta kyllähän sitä tietysti aina tähtää parhaaseen arvosanaan. No joo mutta nyt siihen referaattiin. Ei ole lähdeaineistoa tähän liittää valitettavasti…\nBISNESAJATTELU UHKAA MEDIAN TULEVAISUUTTA\nTehokkuus, rationalisointi ja kustannustenhallinta ovat mediatuotannossa päivän termit. Liiketalouskonsulttien astuessa tomituksiin organisaatioita kevennetään, väkeä vähennetään ja toimituksia ketjutetaan. Journalismin päivien vetäjä, asiamies Jouni Tervo toteaa kirjoituksessaan (Helsingin Sanomat 11.9.2005) bisnesajattelun uhkaavan median tulevaisuutta. Ala pelaa uskottavuutensa kanssa turhan suurin panoksin.\nJournalismin osuus tiedonvälityksessä näyttää supistuvan koko ajan: lukijamäärät pienenevät ja levikit laskevat. Uutta yleisöä etsitään nyt keinoilla, jotkaajan myötä vaikuttavat tiedotusvälineiden luonteeseen. Mediayhtiöt, kuten SanomaWSOY ja Alma Media, listautuvat pörssiin, ja entinen keskittynyt omistus on alkanut hajaantua kasvottomille, nopeaa tuottoa vaativille sijoittajille. Media mielletään liiketoimintana, ja jos käyrät notkahtavat on johtopäätösten aika. Uskotaan, että kerran menetetty asiakas ei palaa ilman, että hänelle tarjotaan jotakin ilmaiseksi. Siksi kuluttajien mieltymyksiä tutkitaan erilaisin markkinointituloksin.\nBisnesajattelun myötä saatetaan kyseenalaistaa, ovatko tiedotusvälineiden yhteiskunnallisen tehtävän kautta saadut verohelpotukset enää ansaittuja. Mutta vaikka tiedonvälitys muuttuu, se ei voi olla pelkkää bisnestä. Tervon mukaan journalismille on edelleen tilausta ja nykyinen kehitys on käännettävissä, mikäli alan oma usko siihen riittää. Syvälle suomalaiseen yhteiskuntaan juurtunut journalismi vaatii panostusta ja puolestapuhujia.\nPrevious Post Previous post: Aika pitkälti koululöpinää\nNext Post Next post: Uusia valokuvia!", "timestamp": "2018-10-16T02:27:27Z", "url": "https://hurraakerkko.com/2006/10/24/sc/"}