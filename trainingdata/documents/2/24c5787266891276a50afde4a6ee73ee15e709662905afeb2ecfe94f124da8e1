{"text": "Materiaaliopas - Named\nKangasta valittaessa on otettava huomioon vaatteen malli, käyttötarkoitus ja huollettavuus. Myös oma ompelutaito kannattaa huomioida kankaan valinnassa.\nVaatteen malli vaikuttaa kankaan valintaan, sillä materiaali on yksi iso osa vaatteen ulkonäköä. Valitse materiaali sen mukaan, miltä haluat vaatteen näyttävän. Esimerkkinä, jos haluat kellohameesta kauniisti laskeutuvan, valitse laskeutuva ja ohuehko kangas (esimerkiksi satiini). Jos taas haluat mallista jäykemmän, valitse tukevampi kangas (esimerkiksi brokadi tai ohut villakangas). Kaikki materiaalit eivät kuitenkaan sovi kaikkiin vaatteisiin. Mikäli olet epävarma materiaalin sopivuudesta valitsemaasi kaavaan, kannattaa aina kysyä apua esimerkiksi kangasmyyjältä.\nVaatteen käyttötarkoitus on myös otettava huomioon kangasvalinnassa. Mikäli vaatteen tulee olla lämmin, on syytä valita paksumpi ja tiheämpi kangas, tai ainakin vuorittaa se hyvin. Mikäli vaatteen tulee kestää kulutusta, kannattaa valita kestävä kangas. Suuritöisiin ja pitkäikäisiin vaatteisiin, kuten esimerkiksi päällystakkeihin kannattaa myös valita laadukas ja kestävä kangas, vaikka se maksaisikin vähän enemmän.\nVaatteen huollettavuus on olennainen asia. Mikäli vaate on sellainen, että sitä tulisi pestä tai silittää usein, tulee kankaankin kestää pesua ja silitä helposti. Kangas kannattaa myös aina pestä ja silittää ennen ompelua valmiin vaatteen kutistumisen estämiseksi.\nVaatteen ommeltavuuteen vaikuttaa yllättävän paljon materiaalin valinta. Helposti ommeltavia kankaita ovat yleensä tukevat tai paksuhkot kankaat kuten puuvilla, pellava ja villa. Haastavampia kankaita ovat hyvin ohuet, laskeutuvat tai liukkaat materiaalit, kuten sifonki ja satiini.\nBatisti on erittäin hieno palttinasidoksinen kangas, jonka pääraaka-aineena on yleensä puuvillaa, pellavaa tai villaa. Batisti on pehmeää ja ilmavaa, ja sitä käytetään lähinnä paidoissa ja puseroissa. Batisti on stabiili ja helposti ommeltava kangas.\nBrokadi on raskas, erilaisilla sidoksilla kuvioitu kangas, jota käytetään yleensä juhlavaatteissa. Brokadiin kudotaan usein mukaan myös metallilankoja. Brokadi on jäykkää ja laskeutumatonta, joten se sopii hyvin ryhdikkäisiin vaatteisiin, tai vaatteisiin joihin halutaan runsaasti volyymiä. Jämäkkyytensä takia brokadia helppo työstää.\nSametti on usein puuvillasta tai keinokuidusta valmistettua nukkapintaista kangasta. Samettia on sekä joustamatonta että joustavaa trikoosamettia. Paksu, joustamaton sametti soveltuu juhlavaatteisiin ja päällysvaatteisiin, ja se on helposti ommeltavaa. Joustavaa samettia voi käyttää trikoon tapaan esimerkiksi puseroissa ja topeissa. Joustavaa samettia on melko helppo käsitellä ja ommella, ja sen voi halutessaan ommella suoraan saumurilla.\nVakosametti on kuten tavallinen sametti, mutta sen nukka peittää kankaan pintaa vain raitoina. Vakosamettia käytetään jakuissa ja housuissa, ja se on hyvin helppoa ommella. Hyvin tiukkoihin housuihin kannattaa valita vakosametti, jossa on mukana 2-5 % elastaania. Vakosametissa kannatta välttää koristetikkauksia, sillä ne saattavat helposti tehdä lopputuloksesta epäsiistin.\nJoustavaa vakosamettia\nSifonki on kevyttä ja läpikuultavaa, hyvin laskeutuvaa kangasta, usein silkkiä, polyesteria tai muuta synteettistä materiaalia. Sitä käytetään erilaisissa juhlavissa puseroissa ja mekoissa. Sifonki on haastava ommeltava, koska se on hyvin ohutta ja kevyttä. Mitä ohuempi sifonki, sitä haastavampaa sitä on käsitellä. Läpikuultavissa kankaissa kannatta korvata tavalliset yhdyssaumat pussisaumoilla.\nPolyestersifonkia\nKreppi on karkea palttinasidoksinen kangas. Krepin rakenteikas pinta on saatu aikaan käyttämällä ’kiharaista’ kreppilankaa joko kuteena tai loimena, tai molempina. Kreppiä valmistetaan lähes mistä tahansa kuidusta; puuvillasta, villasta, silkistä, viskoosista ja polyesteristä. Raaka-aineesta riippuen kreppi soveltuu päällysvaatteisiin, paitoihin, housuihin ja mekkoihin. Materiaalista ja paksuudesta riippuen kreppi on helppoa tai keskivaikeaa ommella – jämäkkä villa- tai puuvillakreppi on erittäin helppoa työstää, mutta ohuempi ja laskeutuvampi silkki tai viskoosi on hieman haastavampaa.\nPuuvillakreppiä\nDenim on toimikassidoksinen, vahva ja kulutusta kestävä puuvillakangas. Usein kude on värjätty siniseksi ja loimi on valkoinen. Yleisimmin denimiä käytetään farkuissa. Tiukkoihin pillifarkkuihin kannattaa valita denim, jossa on noin 2-5 % elastania. Valitse kuitenkin farkkuihin mieluummin paksuhko ja laadukas denim, sillä hyvin ohuet denimkankaat eivät välttämättä kestä kovaa käyttöä. Denimiä varten kannattaa käyttää ompelukoneessa erityistä denim-neulaa.\nFlanelli on palttina- tai toimikassidoksinen, toiselta tai molemmilta puolilta nukattu kangas. Puuvillaflanellia käytetään pääasiassa paidoissa, ja villaflanellia päällysvaatteissa. Flanellia on hyvin helppo ommella.\nFleece on vahvasti nukattu, pehmeä polyester- tai polyamidineulos. Sitä käytetään lähinnä urheilu- ja vapaa-ajanvaatteissa. Fleeceä on helppo ommella, ja vaatteen kappaleet voi halutessaan yhdistää suoraan saumurilla.\nVuorineulos eli College on paksu joustava neulos, jonka oikea puoli on sileä, ja nurja puoli karkea tai nukattu. Collegen pääraaka-aineena käytetään useimmiten puuvillaa, ja sitä käytetään urheilu- ja vapaa-ajanvaatteissa. College on melko helppo ommella, mutta ommeltaessa on varottava venyttämästä kangasta, jottei saumoista tulisi ’aaltoilevia’. Voit ommella collegea suoraan saumurilla.\nInterlock on erittäin joustava neulos, joka näyttää samalta sekä nurjalta että oikealta puolelta. Interlockia käytetään erilaisissa joustavissa urheilu- ja vapaa-ajanvaatteissa. Ommeltaessa kangasta kannattaa syöttää, ja varoa venyttämästä sitä. Tarvittaessa sauman yhteyteen voi ommella myös joustonauhaa. Saumat voi usein ommella suoraan saumurilla.\nKeskivahvaa interlock-neulosta\nJersey on hieno ja sileä neulos, jossa on selkeästi erilaiset oikea- ja nurja puoli. Raaka-aineena käytetään usein puuvillaa tai viskoosia. Jerseytä käytetään T-paidoissa ja puseroissa. Ommeltaessa kangasta kannattaa syöttää, ja varoa venyttämästä sitä. Tarvittaessa sauman yhteyteen voi ommella myös joustonauhaa. Saumat voi usein ommella suoraan saumurilla.\nOrganza on läpinäkyvää ja hyvin jäykkää palttinasidoksista kangasta, silkkiä tai polyesteriä. Organzaa käytetään juhlavaatteissa ja puseroissa. Organza on vaikeusasteeltaan keskivaikeaa. Läpikuultavissa kankaissa kannattaa käyttää tavallisten yhdyssaumojen sijaan pussisaumoja.\nPolyesterorganzaa\nSatiini on oikeastaan sidostyyppi. Satiini on usein sileää ja melko liukasta sekä laskeutuvaa. Satiinia valmistetaan esimerkiksi silkistä, polyesterista, villasta ja puuvillasta. Kevyttä ja kiiltävää satiinia käytetään usein juhla- ja alusvaatteissa. Satiini on materiaalista riippuen melko haastavaa leikata ja ommella, koska se on liukasta, eikä pysy helposti muodossaan.\nPolyestersatiinia\nTafti on yleisnimitys vahvoille, kiiltäville palttinasidoksisille kankaille. Raaka-aineeksi käytetään yleensä silkkiä tai polyesteria. Tafti on lujaa ja jäykkää kangasta, ja se soveltuu hyvin juhlavaatteisiin. Tafti on stabiili ja melko helposti ommeltava kangastyyppi.\nTweed on käsinkudottua kangasta muistuttava villakangas, jonka kude ja loimi ovat usein erilaiset. Tweed on karkeaa ja nyppyistä, ja sitä käytetään usein housuissa ja päällystakeissa. Tweed on jämäkkä ja helposti ommeltava kangas.\nVerka on villakangasta, jossa on nukkamainen, himmeästi kiiltävä pinta. Verkaa käytetään päällysvaatteissa, ja sitä on helppo käsitellä.\nVoilee on läpikuultavaa ja kevyttä palttinasidoksista kangasta. Voilee on usein viskoosia tai puuvillaa, ja sitä käytetään paidoissa, puseroissa, mekoissa ja hameissa. Voilee on melko helppoa ommella.\nPuuvillavoilee", "timestamp": "2017-06-25T08:35:54Z", "url": "http://www.namedclothing.com/material-chart/?lang=fi"}