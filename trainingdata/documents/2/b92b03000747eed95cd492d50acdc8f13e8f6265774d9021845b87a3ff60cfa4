{"text": "Ilveksen hurmoslätkä kantoi vain avauskympin - \"Alku näytti liian hyvältä\" - 10.02.2018 - JYP - Ilves - LIIGA - Otteluraportti - Jatkoaika.com - Kaikki jääkiekosta\nMikko Kalteva vastasi joukkueensa viidennestä maalista.\nIlveksen hurmoslätkä kantoi vain avauskympin - \"Alku näytti liian hyvältä\"\n10.02.2018 19:56 | Jere Korkalainen jere.korkalainen@jatkoaika.com | @KorkalainenJere\n» Haastattelu: Immosen pitkälle meriittilistalle mahtuu lisäystä − \"Toivottavasti jokunen piste tulee vielä lisääkin\"\nJYP ja Ilves tarjosivat varsin viihdyttävän ja vauhdikkaan kiekko-ottelun loppuunmyydylle Hippokselle. Voittajasta ei lopulta juuri epäilystä ollut, sillä loppulukemat kirjattiin kotijoukkueen hyväksi 5−1.\nJYP ja Ilves taistelivat kuluvana viikonloppuna kuudesta sarjapisteestä. Perjantaina Ilves oli joka osa-alueella edellä, mutta lauantaina asetelmat kääntyivät.\nIlveksen ennakkoluuloton alku kantoi lopulta vain ottelun ensimmäisen kymmenminuuttisen, jonka jälkeen JYP nappasi ottelun haltuunsa. Kahden erän jälkeen peli oli jo 5−1, mikä ei päätöserään tuloksellista jännitettävää jättänyt.\n− Edellinen ottelu antoi itseluottamusta. Alku näytti meidän kannalta liiankin hyvältä, Karri Kivi mietti.\nIlves vakuutti alussa\nIlves voitti perjantaina erityisesti kovan luisteluvoimansa turvin. Nopeat pelinkäännöt olivat jälleen alkupuolella isännille myrkkyä, kun ennakkoluulottomat nuorukaiset rynnivät vauhdilla JYP-päätyyn.\nVahva alku palkittiinkin reilun seitsemän minuutin pein jälkeen, kun Juhani Tamminen pääsi runnomaan kiekon verkkoon. Pian tämän jälkeen Tamminen loukkasi kättään, eikä palannut enää otteluun.\n− Eilen ei oltu valmiita tekemään, eikä alku tässäkään ollut helppo, Marko Virtanen kertasi.\nJälkimmäisellä kympillä JYP pääsi paremmin kiinni hallintakapulaan, mikä käänsi virtauksen isäntien eduksi. Terävä riistopelaaminen ja pitkä hyökkäyspelaaminen olivatkin myrkkyä vieraille, jotka poistuivat lopulta ensimmäiselle erätauolle tappioasemassa.\nKarkeiden virheiden jälkeen JYPin maaleista vastasivat Joonas Nättinen ja Robert Rooba.\n− Ainoat asiat, mihin halusimme kiinnittää huomiota toteutuivat ikävästi näissä maaleissa, Kivi harmitteli.\nToisessa erässä kova tempo pysyi yllä, kun suuntaa pyrittiin vaihtamaan mahdollisimman nopeasti molempien joukkueiden leirissä. Tällöin korostunut kiekollinen huolellisuus ja hyvä rytmi olivat enemmän JYPin heiniä.\nKeltapaidat alkoivat jälleen sortua virheisiin paineen alla, mikä piti painopistettä voimakkaasti JYPin hyökkäysalueella. Hahmoihin kuului erän kolmesta maalista kaksi syöttänyt Antti Suomela. Näyttävimmästä maalista vastasi Henri Kanninen ylivoimalla, kun vieraiden neliö sahattiin palasiksi.\n− Pelin edetessä saimme omasta tekemisestämme kiinni, Virtanen pyöritteli.\nJYP ei hätääntynyt\nPäätöserässä pelissä ei enää suurta panosta ollut. Ilves pyrki ainakin näennäisesti puskemaan päälle, ja saikin aikaiseksi muutamia tilanteita Jussi Olkinuoran maalille.\nJYPin maalineduspuolustus ei ollut loistavalla tasolla, mutta Olkinuora paikkaili puolustajien virheitä. Tämän vuoksi Ilves ei saanut kirinsä aikana yhtään maalia aikaiseksi.\nPelin jälkeen Virtasen puheet ohjautuivat vielä CHL-voittoon.\n− Viiri on katossa ja toinen sarja ohi. Toivottavasti keskittyminen pysyy jatkossa ainoassa kesken olevassa sarjassa, Virtanen saneli.\nMolemmilla joukkueilla on seuraavaksi vuorossa kotiottelu. JYP isännöi tiistaina Kärppiä, kun taas keskiviikkona HIFK:n suunnaksi valikoituu Hakametsä.\nTuplapeliviikonloppu JYPin ja Ilveksen välillä tarjosi runsaasti viihdettä, paljon maaleja ja yhden merkkipaalun lisää Jarkko Immosen meriittilistalle.\n• Avauserä\nCHL-juhlallisuudet nostivat JYPin tunnelatausta korkealla, mutta se ei mennyt yli jäähyistä tai Ilveksen avausmaalista huolimatta. Kärsivällisellä rummutuksella kaivattu tulos syntyi jo avauserän puitteissa, sillä tamperelaisten puolustuspelaaminen oli heikkoa.\n• Valtteri Viljanen hämmensi\nToisen erän loppupuolella nähtiin ottelun näyttävin taklaus, kun Valtteri Viljanen kelasi Jarkko Immosen näyttävästi nurin. Tämä sai koko JYPin joukkueen kostojalalle, kun puolustaja oli loppupelin ajan merkattu mies.", "timestamp": "2018-02-23T16:15:58Z", "url": "http://www.jatkoaika.com/liiga/Otteluraportti/jyp-ilves/ilveksen-hurmosl%C3%A4tk%C3%A4-kantoi-vain-avauskympin-alku-n%C3%A4ytti-liian-hyv%C3%A4lt%C3%A4/198634"}