{"text": "Marttatorilla kohdataan kestävän arjen merkeissä - ePressi\nMarttatorilla kohdataan kestävän arjen merkeissä\nTulevana lauantaina 14.9. Helsingin Senaatintori muuttuu Marttatoriksi. Martat kutsuvat kaikki kansalaiset hakemaan hyviä vinkkejä kestävään arkeen ja tutustumaan marttatoimintaan. Tori on täynnä tapahtumia klo 10–16.\nTorin toimintapisteissä jokainen voi oppia ilmastoystävällisiä taitoja, kokeilla ja tehdä itse. Aiheina on mm. syksyn sadon hyödyntäminen, viisaat ruokavalinnat, ympäristöystävällinen siivous, muovin lajittelu ja kierrätys sekä tekstiilijäteen hyötykäyttö matonkuteina. Senaatintorille nousee pieni metsä, jossa opetellaan sienien tunnistamista Marttojen asiantuntijoiden avulla.\nPäälavan ilmastopaneelissa ovat mukana ympäristö- ja ilmastoministeri Krista Mikkonen sekä Marttaliiton puheenjohtaja, europarlamentaarikko Sirpa Pietikäinen. Lavalla keskustellaan myös Marttojen kansainvälisestä toiminnasta ja työstä tasa-arvon edistämiseksi. Keskustelujen lomassa liikutaan lavatanssin tahtiin ja kajautetaan yhteislauluja. Toripäivä huipentuu Värttinän konserttiin.\nMarttamyyjäiset valtaavat osan Senaatintorista. Toripäivään osallistuu marttoja eri puolilta maata, ja monet tuovat valmistamiaan tuotteita myytäväksi. Kaupan on esimerkiksi leivonnaisia, hilloa ja vihannessäilykkeitä sekä käsitöitä kuten villasukkia, lapasia, kestokasseja ja erilaisia kierrätysmateriaaleista tehtyjä tuotteita. Pohjois-Karjalan Marttojen kahviossa herkutellaan maankuuluilla karjalanpiirakoilla.\nMarttatorille ovat kaikki tervetulleita: käsityöharrastajat, puutarhaihmiset, sienestäjät; uteliaat, kiinnostuneet ja innostuneet. He, jotka kaipaavat säästövinkkejä tai kannattavat kohtuullista kuluttamista. Jokainen, jota kiinnostaa tuunailu ja puuhailu, maailmanparantaminen ja marttailu. Pistäydy paikalla tai viihdy koko päivä!\nMarttaliiton kansalaistoiminnan johtaja Reija Salovaara p. 040 508 8249 reija.salovaara@martat.fi\nTapahtumatuottaja Tiitus Uusoksa p. 050 431 2464 tiitus.uusoksa@martat.fi\n#martattori\nAvustukset ja vapaaehtoistyöHistoriaKäsityöt ja askarteluKaupungit ja kunnatKotimaaKoulutusKulttuuri ja taideLifestyleMatkailuPerhePuutarhaRuoka ja elintarvikkeetTalousVapaa-aikaYmpäristö ja luonto\nMarttatori-kuvitus-3-Kuvaaja-Kerttu-Malinen\nKoko: 9,95 MB Tyyppi: jpg", "timestamp": "2020-02-21T12:48:15Z", "url": "https://www.epressi.com/tiedotteet/ruoka-ja-elintarvikkeet/marttatorilla-kohdataan-kestavan-arjen-merkeissa.html"}