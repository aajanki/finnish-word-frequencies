{"text": "EU:n Venäjä-pakotteet täysillä käynnissä – tehoa ei vain näy - Ulkomaat - Uutiset - MTV.fi\nEU:n Venäjä-pakotteet täysillä käynnissä – tehoa ei vain näy\nUlkomaat Julkaistu 11.03.2015 17:14\nAsiantuntijoiden mukaan selvästi pakotteita enemmän Venäjän taloutta on kurjistanut öljyn hinnan lasku. Copyright Rex Features Ltd 2012/All Over Press\nVaikka EU:n Venäjää vastaan asettamat pakotteet ovat iskeneet Venäjän talouteen, niillä ei ole ollut toivottua vaikutusta Venäjän toimiin Ukrainassa\nAsiaa arvioi Ulkopoliittisen instituutin pakoteseminaarissa Helsingissä puhunut osastopäällikkö Terhi Hakala ulkoministeriön itäosastolta.\nKrim on yhä Venäjän hallinnassa, ja Itä-Ukrainan tulitauko pitää vain huterasti. Hakalan mukaan vika ei ole silti pakotteissa.\n–Kun EU ja Yhdysvallat julistivat ensimmäiset pakotteensa, Venäjällä rehvasteltiin pakotelistalle pääsemisellä. Enää ei naurata heitäkään. Ei ole merkkejä siitä, että EU:ssa olisi vielä kyllästytty pakotteisiin, Hakala sanoo.\nHänen mukaansa Venäjä ei odottanut EU:n pysyvän näin pitkään yhtenäisenä pakoteasiassa. Hakala ei tosin halunnut kommentoida, miten suuri uhka EU:n yhtenäisyydelle Unkarin ja Kreikan muita EU-maita Venäjä-myönteisemmät hallitukset ovat.\nEi apua Venäjän omaan tuotantoon\nSamassa seminaarissa puhuneen Suomen Pankin siirtymätalouksien tutkimuslaitoksen tutkimuspäällikön Iikka Korhosen mukaan selvästi pakotteita enemmän Venäjän taloutta on kurjistanut öljyn hinnan lasku.\nÖljyn hinta ja ruplan arvo ovat kulkeneet lähes käsi kädessä. Rupla romahti öljyn hinnan pudottua jyrkästi ja on sittemmin elpynyt öljyn hinnan mukana.\nTämän vuoksi Venäjän talous myös toipuisi nopeammin, jos öljyn hinta kääntyisi jyrkkään nousuun.\nSilti myös Korhosen mukaan pakotteet ovat lisänneet Venäjän talouskurjuutta.\n– Pakotteiden vaikutusten tarkka arvioiminen on vaikeaa, sillä Venäjän talous oli heikentynyt parin vuoden ajan jo ennen niiden langettamista.\nVenäjä on väittänyt EU:n pakotteiden ja maan omien vastapakotteiden lisäävän välillisesti Venäjän kotimaista tuotantoa. Korhosen mukaan esimerkiksi elintarvikesektorilla tällaista ei ole nähtävissä.\n– Joillain teollisuuden aloilla Venäjällä oli viime vuonna kasvua, mutta monet niistä liittyivät aseiden ja puolustustarvikkeiden tuotantoon.\nKorhosen mukaan kovimmin pakotteet ovat rankaisseet venäläisiä kotitalouksia.\nMTV UUTISET-STT-JUSSI LANKINEN\nPoroshenko: Ukrainalle 100 miljoonaa dollaria lainaava Ruotsi on tosiystävä Saudi-Arabia tuohtui Ruotsille \"törkeästä maan asioihin puuttumisesta\"", "timestamp": "2017-10-24T12:18:50Z", "url": "https://www.mtv.fi/uutiset/ulkomaat/artikkeli/eu-n-venaja-pakotteet-taysilla-kaynnissa-tehoa-ei-vain-nay/4895898"}