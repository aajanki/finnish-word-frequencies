{"text": "Taiteilija piirsi jokaisen Dragon Ball -hahmon samaan kuvaan\n08.06.2019 klo 17:00\nIltalehti haastatteli taiteilija Christopher Caycoa, joka nauhoitti taideteoksensa tekovaiheet Youtube-videolle.\n31-vuotias kalifornialaistaiteilija Christopher Cayco päätti ryhtyä suureen urakkaan ja taltioida kaikki Dragon Ballin, Dragon Ball Z:n, Dragon Ball Superin ja Dragon Ball GT:n hahmot samaan piirrokseen.\nIltalehti tavoitti Saksassa järjestetyssä taidetilaisuudessa vierailleen Caycon kertomaan tarkemmin mittavasta urakasta.\n– Lähdin tähän projektiin siksi, että Dragon Ballilla on ollut suuri vaikutus minuun koko elämäni ajan. Moni ihminen on kasvanut supersankareiden parissa, mutta oma nuoruuteni kului Gokun ja tämän ystävien seurassa. He opettivat minulle, että työskentelemällä kovasti voi päästä mihin vain haluaa, Cayco kertoo Iltalehdelle.\nTaideteos kokonaisuudessaan. Christopher Cayco\nJättimäinen urakka\nCayco kertoo, että taideteoksen piirtämiseen meni yli 1000 tuntia ja lähes neljä kuukautta.\n– Dragon Ball -piirustus oli pitkäveteisin asia, mitä olen koskaan elämässäni tehnyt. Sen piirtämiseen meni yli 1000 tuntia. Projektin viimeisinä viikkoina käytin piirtämiseen jopa 18 tuntia päivästä.\nTaiteilija päätti myös ikuistaa urakkansa timelapse-videon muodossa. Jo pelkän timelapse-videon kesto on yli kaksi tuntia.\nCayco piirsi teoksensa digitaalisesti tietokoneella piirtopöytää käyttäen. Yksityiskohtien määrä on mieletön. Taiteilija myy piirroksesta tehtyjä julisteita omilla sivuillaan.\nCayco on tunnettu samantapaisista tempauksistaan. Taiteilija on piirtänyt myös muun muassa kaikki pokemonit omaan teokseen ja Rick and Morty -sarjan hahmot samaan kuvaan.\nAlla löytyy rajattuja kuvia teoksesta. Jos alla oleva video ei näy, katso se täältä.", "timestamp": "2020-06-03T04:35:46Z", "url": "https://www.iltalehti.fi/digiuutiset/a/6c98c08c-aba3-483a-9cf8-7e14233c0724"}