{"text": "Tulevaisuuden sellu- ja paperialan ammattilaiset ovat kehityskykyisiä ja turvallisuustietoisia | UPM.FI\nArtikkeli | maalis 08, 2017\nJärjestyksessään toinen UPM Kymin sellu- ja paperitehtaalla sekä Kaukaan sellutehtaalla järjestettävä Tulevaisuuden ammattilainen -koulutusohjelma käynnistyi talvisen aurinkoisissa maisemissa Vierumäellä Lahden kupeessa juuri Hiihdon maailmanmestaruuskilpailujen päätyttyä. Käytävillä vaelteli siis iloisesti sekaisin niin tulevaisuuden sellu- ja paperialan kuin hiihdonkin ammattilaisia.\nKaksipäiväisen yhteisen koulutusjakson aikana Kymillä ja Kaukaalla opintonsa aloittavat opiskelijat saivat tilaisuuden tutustua toisiinsa ja UPM:n henkilökuntaan sekä toimintatapoihin. Kahden vuoden koulutusohjelmaan haki 1028 henkilöä, ja ohjelmaan valittiin 27. Valituista 17 suorittaa koulutuksen Kymin sellu- ja paperitehtailla sekä 10 Kaukaan sellutehtaalla.\nAvajaistilaisuudessa UPM Kaukaan työsuhdepäällikkö Hans Nyström rohkaisi opiskelijoita tuntemaan asianmukaista ylpeyttä paikastaan ohjelmassa. ”Nyt voitte nostaa vähän nokkaa pystyyn! Me uskomme että juuri te 27 olette ne ihmiset, joista UPM voi kouluttaa todellisia tulevaisuuden osaajia sellu- ja paperialalle.”\nMatti Laaksonen, UPM Kymin ja Kaukaan paperitehtaiden johtaja, painotti hyvän asenteen, turvallisuustietoisuuden ja monipuolisen ammattitaidon merkitystä jutellessaan uusille opiskelijoille.\nYhtiön oman koulutuksen järjestäminen on UPM:lle jo todetusti toimiva tapa löytää osaavaa ja sitoutunutta henkilökuntaa liiketoiminta-alueiden ja jopa yksittäisten yksiköiden erityisiin tarpeisiin. ”Oman, räätälöidyn koulutuksen järjestäminen on merkittävä panostus myös UPM:n puolelta. Käytämme voimavaroja huolelliseen rekrytointiin ja henkilökunnan osaamiseen pitkällä tulevaisuudessa”, totesi UPM:n selluliiketoiminnan henkilöstöjohtaja Pia Pasi.\nKymin ja Kaukaan paperitehtaiden johtaja Matti Laaksonen painotti avajaispäivän puheenvuorossaan opiskelijoille erityisesti turvallisuuden merkitystä. Hän linjasi turvallisuuden olevan koko koulutuksen ykkösasia. Toisaalta myös turvallisuus on riippuvainen kaikkein tärkeimmästä eli asenteesta työhön. ”Minun silmissäni ammattimiehen ensimmäinen ominaisuus on se, että asiat tehdään turvallisesti. Oletan, että tämä porukka tulee olemaan silläkin saralla parasta A-ryhmää”, Laaksonen sanoi.\nHyvän asenteen ja turvallisuustietoisuuden lisäksi Laaksonen painotti moniosaamisen, jatkuvan kehittymisen, yhteisöön sitoutumisen ja hyvän fyysisen ja henkisen kunnon ylläpidon tärkeyttä.\nMonipuolinen koulutustausta tukee kehittymistä\nKaikilla ohjelmaan nyt valituilla hakijoilla on jo jokin toisen asteen koulutus. Mukana on osaajia niin paperialalta, sähkö- ja automaatioalalta, ajoneuvojen parista kuin konetekniikasta ja prosessiteollisuudestakin.\nLasse Lehtonen, koulutukseltaan helikopteriasentaja, aloittaa koulutuksen Kymin sellutehtaalla. Lehtonen vietti viime kesän töissä sellutehtaan kunnossapidossa. ”Kokemus kesätöissä innosti hakemaan mukaan ohjelmaan. Kahden vuoden aikana meistä saadaan varmasti tehtyä alan ammattilaisia. Turvallisuusasiat ovat minulle tuttuja myös aikaisemman koulutuksen myötä”, Lehtonen kertoo. Lehtonen ottaa haasteita vastaan mielellään myös vapaa-ajallaan, hän on esimerkiksi kunnostanut vuoden 1979 Mersun!\nMiro Aarrevuolle oppisopimuspaikka löytyi Kaukaan sellutehtaan kunnossapidosta Lappeenrannasta. Raskaan kaluston ajoneuvoasentajalle mekaaniset kunnossapidon työt ovat helposti lähestyttäviä. Aarrevuolla on myös ylioppilastutkinto takataskussa. ”Odotukset koulutukselle ovat suuret. Tulemme oppimaan hirveästi uutta. Odotan erityisesti sitä, että pääsen työskentelemään oman ohjaajani kanssa ja oppimaan häneltä. On hienoa päästä oppimaan ihmiseltä, joka on ollut alalla töissä useamman vuosikymmenen”, Aarrevuo sanoo.\nSekä Lehtoselle että Aarrevuolle on tärkeää, että omassa työssä on etenemis- ja kehittymismahdollisuuksia. ”Sitä parempi mitä monipuolisempaa ja vaihtelevampaa työ on. On tärkeää, että oma ura etenee johonkin suuntaan ja annetaan mahdollisuus tehdä erilaisia asioita”, sanoo Aarrevuo. Lehtonen on samoilla linjoilla. ”Sillä on iso merkitys, että ura ei jää junnaamaan samaan kohtaan vuosiksi ja vuosiksi.”\nTulevaisuuden haasteisiin vastaamaan pyrkivällä koulutusohjelmaan on siis löydetty juuri oikeanlaista väkeä.\nYli tuhannen hakijan joukosta UPM Tulevaisuuden ammattilainen -koulutusohjelmaan valikoitui 27 erilaista osaajaa. Avajaispäivä Vierumäellä toi opiskelijat yhteen UPM:läisten kanssa.\nPääkuva: Miro Aarrevuo ja Lasse Lehtonen odottavat oppivansa paljon kokeneemmilta UPM:läisiltä koulutuksissa ja työnteon lomassa.", "timestamp": "2019-01-16T13:22:53Z", "url": "https://www.upm.com/fi/tietoa-meista/medialle/artikkelit/artikkelit/2017/03/tulevaisuuden-sellu--ja-paperialan-ammattilaiset-ovat-kehityskykyisia-ja-turvallisuustietoisia/"}