{"text": "Aurinkoenergia toimii harkiten - TS Koti\nSun Solar Oy:n Marko Pulkkinen (vas.) korostaa, että on tärkeää käydä paikan päällä ennen asennusta. Mika Sevónin talon tasakatolle teetettiin omat telineet, sillä talo on pyöreä, ja paneelit asennettiin v-kirjaimen muotoisesti kahteen omaan piiriin, jotta sähköä saadaan koko päivän ajan. Kuvat: TS/Jori Liimatainen.\nRAKENNA | Anne Kortela | 1.10.2017 6:00\nPäästötön, uusiutuva energia kiinnostaa suomalaisia yhä enemmän, ja aurinkopaneelit alkavat olla tuttu näky omakotialueilla. Lisäenergiana aurinkosähkö on vaivaton, mutta yksinomaan sillä ei pärjää. Asia voi muuttua myöhemmin akkuteknologian kehittyessä ja hintojen mahdollisesti laskiessa.\nSuomessa auringon valoa tulee niin paljon, että aurinkopaneelit pystyvät tuottamaan siitä energiaa suurimman osan vuotta.\nKesällä säteilyä on eniten, mutta paras hyötysuhde paneeleilla on keväällä maalis-toukokuussa ilman ollessa vielä viileää. Kesähelteellä paneelien lämmetessä tuotto hieman vähenee.\n– Aurinkosähköjärjestelmän hankkimista kannattaa pohtia käytännönläheisesti. Ratkaisevaa on, minkä verran rahaa on käytettävissä ja onko paneeleille varjoton paikka katolla tai pihalla. En missään tapauksessa suosittele paneeleita, jos taloa varjostaa iso puu, mutta pienet satunnaiset varjot eivät haittaa, energianeuvontatoimisto Motivan aurinkosähköasiantuntija Milja Aarni sanoo.\n”Tällä hetkellä sähkön varastointi akkuihin on vielä niin kallista, ettei se omakotitaloissa kannata.”\nJos nämä seikat ovat kunnossa, pitää miettiä, mikä on oma sähkönkulutus keväästä syksyyn. Olennaista on, että pystyisi itse käyttämään mahdollisimman suuren osa sähköstä, sillä ylijäämäsähkön myynnistä sähköverkkoon saatavat summat jäävät pieniksi.\nIsoja käyttökohteita ovat esimerkiksi sähkölämmitys ja koneellinen ilmanvaihto tai ilmastointi sekä käyttöveden lämmitys lämminvesivaraajaan tai sähkökäyttöisen vesipumpun energia.\n– Tällä hetkellä sähkön varastointi akkuihin on vielä niin kallista, ettei se omakotitaloissa kannata, mutta akkujen hintojen odotetaan lähivuosina laskevan. Kesämökeillä, jotka eivät ole sähköverkossa, aurinkosähkö on erinomainen vaihtoehto saada sähköä valaistukseen ja vaikka jääkaappiin. Pieni järjestelmä riittää, ja pieni akusto on järkevä hankinta. Veneissä hyvinkin pieni paneelisto riittää jääkaapin viilennykseen ja kännyköiden akkujen lataukseen, Aarni toteaa.\nAurinkosähkölaitteiston hankinnan takaisinmaksuaikaa hän ei lähde arvioimaan, koska siihen vaikuttavat niin monet seikat, esimerkiksi sähkön hintakehitys tulevaisuudessa, oma sähkönkulutus, laitteiston ostohinta ja asennuksen hinta, jota katon mahdollisesti vaatimat erikoisratkaisut voivat nostaa.\nSevónien talossa on paljon ikkunoita, ja kesällä auringon paistaessa talo viilennettiin aurinkosähköllä. Marko Pulkkinen vinkkaa, että uusiin taloihin kannattaisi rakentamisvaiheessa asentaa aurinkosähköjärjestelmän varalle yksi tyhjä sähköputki, joka johtaa sähkökeskukseen tai päätauluun.\nRaisiolaisten Niina ja Mika Sevónin talon katolle asennettiin toukokuun loppupuolella 18 aurinkopaneelia.\n– Olen äärimmäisen tyytyväinen aurinkosähköjärjestelmään. Sen hoitamiseksi ei tarvitse tehdä mitään, ja kesällä aurinkosähköä tuli niin paljon, että se riitti käyttösähköön. Keskimäärin aurinkosähköä tuli joka päivä 18,5 kilowattituntia. Sähkölasku oli heinä- ja elokuussa noin 30 euroa, vaikka lämmitämme saunaakin päivittäin. Säästöä tuli parikymmentä prosenttia, Mika Sevón kertoo.\nTalon aurinkosähköjärjestelmä on liitetty Naantalin Energian sähköverkkoon. Se toimii niin, että sähkö tulee taloon aurinkopaneeleista aina, kun aurinkoa on riittävästi. Kun se ei riitä, virta tulee automaattisesti sähköverkosta.\nJos aurinkosähköä kertyy enemmän kuin sitä kuluttaa, ylimääräinen sähkö siirtyy verkkoon. Sähköyhtiö hyvittää siitä sähkölaskussa noin 3 senttiä kilowattituntia kohden, keskimäärin hyvitys on omakotitaloissa 50–100 euroa vuodessa.\nAurinkosähkön tuotantoa ja kulutusta on helppo seurata mobiililaitteilla.\n– Eniten aurinkosähköstä olisi hyötyä, jos olisi sähkölämmitys. Sitä meillä ei ole, mutta työskentelen päivisin kotona, ja tietokoneet pyörivät aurinkosähköllä. Lisäksi pystyimme viilentämään talon kesällä aurinkosähköllä ja olemme siirtyneet käyttämään pesukoneita päiväsaikaan, Sevón sanoo.\nMika Sevón seuraa sähkön tuottoa ja kulutusta aurinkosähköjärjestelmän ohjausyksiköstä.\nSevónin talon aurinkosähköjärjestelmän toimitti naantalilainen Sun Solar Oy, joka on Solitek aurinkopaneelien maahantuoja.\n– Käymme aina asiakkaan luona kartoittamassa paikan ja mitoittamassa järjestelmän ennen sen tarjoamista. Ihanteellinen paikka on harjakatto, jota puut eivät varjosta ja paneelit voi asentaa 30–35 asteen kulmaan kohti aurinkoa, Sun Solar Oy:n toimitusjohtaja Marko Pulkkinen kertoo.\nHän tarkastaa myös tuuletusaukkojen ja huippuimurien paikat katolla, koska ne voivat vaikuttaa paneelien asennukseen. Katon harjalle pitää myös jäädä 70 senttimetriä palonsuojavaraa, ja jonkin verran tilaa myös katon reunaan, jotta siinä pystyy kulkemaan.\nLaitteiston koon määrittämiseksi selvitetään talouden vuotuinen sähkökulutus.\n– Omakotitaloissa jatkuva kulutus vaihtelee 400–800 watin välillä, vanhemmassa 150 neliön talossa vuotuinen kulutus on keskimäärin 16 000–24 000 wattia vuodessa. Sevónilla on meidän myydyin pakettimme, jonka teho on 4,86 kW. Siinä laitteistoinvestointi on noin 6 600 euroa, lisäksi tulee noin 1 700 euroa asennuksesta, mutta siitä saa kotitalousvähennyksen. Yritykset voivat saada aurinkosähköinvestointiin 25 prosenttia tukea, maatalousyrityksille tuki on 40 prosenttia. Aurinkosähköjärjestelmien käyttöiäksi arvioidaan jopa 30 vuotta, Pulkkinen toteaa.\n”Eniten aurinkosähköstä hyötyvät omakotitalot, joissa on muutenkin uudistamistarvetta.”\nUseimmissa kunnissa paneelien asennusta varten riittää toimenpideilmoitus, joissakin voidaan tarvita rakennuslupa. Sun Solar auttaa asiakkaitaan niiden kanssa ja hoitaa sähköasennusluvat. Asennus sujuu useimmiten yhdessä päivässä.\nLaitteiston huoltoon riittää tarvittaessa pölyn huuhtominen ja varisseiden lehtien puhdistus kerran vuodessa, ja sen voi myös ostaa huolenpitopalveluna.\nNaantalin Energia alkoi tarjota aurinkosähköpaketteja asiakkailleen yhteistyössä Sun Solar Oy:n kanssa, koska asiakkailta on tullut koko ajan enemmän kysyntää.\n– Aurinkosähkö sopii myös aurinkokaupunki Naantalin energiayhtiön imagoon. Päädyimme valitsemaan paikallisen, uskottavan toimijan, jolla oli valmiina avaimet käteen -ratkaisu. Sopimus linkitetään asiakkaan sähkösopimukseen, ja hänelle hyvitetään sen kautta hänen sähköverkkoon aurinkoenergialla tuottamansa sähkö. Eniten aurinkosähköstä hyötyvät omakotitalot, joissa on muutenkin uudistamistarvetta, toimitusjohtaja Pasi Haarala kertoo.\nMyös useilla muilla energiayhtiöllä on vastaavia sopimuspaketteja, esimerkiksi Turku Energialla ja Fortumilla.\nTestaa täällä kannattaisiko sinun siirtyä aurinkoenergiaan.\n– Mobiililaitteista sähkön tuottoa voi seurata myös pidemmältä jaksolta ja etänä. Alussa sitä tuli seurattua jatkuvasti, Mika Sevón kertoo.\nAurinkopaneelien ihanteellinen paikka on varjoton.\nKunnan rakennusvalvonnasta on varmistettava, tarvitaanko asennukselle toimenpidelupa.\nAsennustyön osuudesta voi hakea kotitalousvähennystä.\nSähkönmyyntiyhtiön kanssa voi sopia yli jäävän sähkön myynnistä verkkoon.\nKäyttäjä hyötyy eniten käyttäessään aurinkosähkön itse.\nPaneelien huolloksi riittää pölyn ja roskien puhdistus noin kerran vuodessa.\nJärjestelmään voidaan liittää akusto sähkön varastointiin.\nLisätietoa Motivasta.\nOIKAISU: Juttuun on korjattu 3.10.2017 virheellinen luku omakotitalon vuoruiawarsähkönkulutuksesta. Alkuperäisestä tekstissä luki 16 000:n sijaan 6 000 kWh.\nMahdollisuuksien remontti -kiertueella työkaluja taloyhtiöille\n2 vastausta artikkeliin “Aurinkoenergia toimii harkiten”\nIsmo Takamatka\t 1.10.2017 klo 09:31\nSähköyhtiölle hyvä bisnes ostaa mitättömällä hinnalla ylijäämäsähkö.\nPitäisi vähentää suoraan sähkölaskuista eikä noin.\nOstat kalliilla ja myyt halvalla takaisin??\nÅboriginaali\t 2.10.2017 klo 22:35\n”Isoja käyttökohteita ovat esimerkiksi sähkölämmitys ja koneellinen ilmanvaihto tai ilmastointi sekä käyttöveden lämmitys lämminvesivaraajaan tai sähkökäyttöisen vesipumpun energia.”\nVesi kannattaa lämmittää suoraan aurinkokerääjällä eikä muuttaa sähköksi välillä. Aurinkokerääjällä hyötysuhde on parempi ja takaisinmaksuaika lyhyempi.\nAurinkosähkön päästöt ovat – paneelien valmistus huomioiden n. kolminkertaiset ydinvoimaan nähden joten ei tuossa mitään järkeä ole.", "timestamp": "2017-12-13T01:32:40Z", "url": "http://koti.ts.fi/rakenna/aurinkoenergia-toimii-harkiten/"}