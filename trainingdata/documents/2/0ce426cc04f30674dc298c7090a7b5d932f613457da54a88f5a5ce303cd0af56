{"text": "Sähköinen kirja uusii kustantajien tapoja | Yle Uutiset | yle.fi\nSähköinen kirja uusii kustantajien tapoja\nSähköinen julkaiseminen haastaa kirjakustantajat uudistamaan toimintaansa. Kirja-alalla on mahdollisuus ottaa opiksi musiikkiteollisuuden aikaisemmista virheistä.\n7.4.2009 klo 15.32päivitetty 8.4.2009 klo 07.02\nSähköisten lukulaitteiden odotetaan yleistyvän lähiaikoina. Kustantajille sähköinen julkaiseminen aiheuttaa vielä ongelmia. Esimerkiksi ruotsalaiselta Pirate Bay -sivustolta löytyy tuhansia laittomia sähkökirjoja\n- Jos kaupasta aletaan varastaa tavaraa, kyllä sitä pidettäisiin uhkana. Aivan samalla me pidämme sitä uhkana, että omaisuutta, johon me ja kirjailijat kohdistamme työtä, jaellaan täysin ilmaiseksi, sanoo Suomen kustannusyhdistyksen johtaja Sakari Laiho.\nTekijänoikeuskysymyksen taustalla on suurempi kustannusalan mullistus. Nykyisin kuka tahansa voi laittaa kirjansa myyntiin ilman kustantajaa. Saman ovat huomanneet musiikkialan toimijat:\n- Jos olisin uusi artisti, en välttämättä etsisi levy-yhtiötä heti. Sen sijaan rakentaisin fanipohjaa itsenäisesti. Nykyisin on helppo pitää ääntä itsestään internetin välityksellä. Siihen musiikkiteollisuus kiinnittää huomiota, kertoo kykyjenetsijä Martin Dodd SonyBMG:ltä.\nKopionestosta toimiviin tuotteisiin\nInternetissä julkaistu musiikki sai vielä 1990-luvulla levytuottajat paniikkiin. Nykyisin suurin osa musiikin myynnistä tapahtuu jo verkossa. Esimerkiksi Yhdysvalloissa Applen iTunes -verkkokauppa on suurin yksittäinen musiikin myyjä.\nSakari Laihon mukaan kirja-alalla on mahdollisuus oppia levytuottajien virheistä.\n-Toivottavasti kirja-ala on oppinut sen, että toimimalla itse ja tarjoamalla sitä, mitä kuluttajat haluavat, päästään parempaan lopputulokseen, kuin yrittämällä opettaa, mitä heidän pitää haluta.\nInternetaikakaudella kulttuurituote voi lyödä läpi itsenäisesti suuren viihdeteollisuuden ulkopuolella. Tämän osoitti muun muassa Radiohead-yhtye julkaisemalla viimeisimmän albuminsa verkossa, antaen kuluttajien päättää hinnasta. Enemmistö myös maksoi.\nLähteet: YLE Uutiset / Joonas Turunen\nKustantajat varautuvat jo sähköisen kirjan tulemiseen 3.3.2009\nkulttuuriKotimaaSähköiset julkaisutsähkökirjatmusiikkiteollisuuskustannustoimintamusiikkikirjallisuusviihdeteollisuuskirjat", "timestamp": "2019-12-09T15:34:01Z", "url": "https://yle.fi/uutiset/3-5741232"}