{"text": "Hämmentääkö? Kysy biologilta | Erään planeetan ihmeitä\n« Västäräkistä vähäsen…\nKutomista rakastavat jättiläisrouvat ja muita hämähäkki-ihmeitä »\nHämmentääkö? Kysy biologilta\n20.04.2010 Tekijä Maija Karala\nLapsilla ja muillakin elollisesta luonnosta kiinnostuneilla on usein kysymyksiä, jotka tulevat mieleen ties mistä, ja jäävät askarruttamaan. Miksi kirahvilla on pitkä kieli? Miksi kasvit ovat vihreitä eivätkä vaikka mustia? Miten paleontologiksi tullaan? Vastauksia on usein hankala löytää edes internetin ihmemaailmasta, ja löydetynkin tiedon uskottavuutta on hankala arvioida. Hakusanoista päätellen monet tähänkin blogiin löytävät hakevat vastauksia juuri tällaisiin kysymyksiin. Joskus tiedän, että vastaus on löytynyt kirjoituksistani, toisinaan taas ei. On kuitenkin yksi paikka, jossa vastaukset asuvat: Ask a Biologist.\nDavid Hone turhautui lapsena, kun vastauksia kaikkiin hänen keksimiinsä luontoaiheisiin kysymyksiin ei vain löytynyt, edes vanhempien ja opettajien avulla. Kun hänestä kasvoi arvostettu biologi, hän arveli, että vastaavia ongelmia taatusti on nykypäivänkin lapsilla, ja miksei vanhemmillakin elävästä luonnosta kiinnostuneilla. Niinpä hän keräsi joukon eri alojen asiantuntijoita: paleontologeja, lääkäreitä, solubiologeja, eläintieteilijöitä… Kaikki ovat alansa ammattilaisia, ja monet (kuten Dave Hone itse ja eläintieteilijä Darren Naish) ovat hyvinkin arvostettuja tutkijoita. He kaikki halusivat auttaa ihmisiä ymmärtämään biologiaa paremmin, kannustaa uteliaisuuteen ja parantaa tiedemiesten ja suuren yleisön välistä yhteydenpitoa. Nämä ihmiset ylläpitävät nyt Ask a Biologist-sivustoa, jossa kuka tahansa saa kysyä mitä tahansa biologiaan liittyvää – ja saa vastauksen oikealta asiantuntijalta.\nSivusto on tietenkin englanninkielinen, mutta se tuskin on teini-ikäisille tai sitä vanhemmille kysyjille ongelma. Varmasti nuoremmille löytyy joku, joka pystyy kysymyksen tarvittaessa kääntämään. Joten rohkeasti kyselemään vain – tämän parempaa tilaisuutta ei tule! Sivu ei vaadi rekisteröitymistä ja kysymyksen lähettäminen on helppoa.\nAsiantuntemus löytyy osoitteesta\nKategoria(t): Linkkivinkit | Jätä kommentti", "timestamp": "2018-01-23T23:52:21Z", "url": "https://planeetanihmeet.wordpress.com/2010/04/20/hammentaako-kysy-biologilta/"}