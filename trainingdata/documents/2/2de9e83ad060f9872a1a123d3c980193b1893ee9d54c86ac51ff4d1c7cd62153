{"text": "Espoo Cine 2016: Toni Erdmann\navajaiselokuva, draama, koira, komedia, naisnäkökulma\nSaksa, Itävalta, Romania 2016\nSaksan-, englannin- & romaniankielinen, englanninkielinen tekstitys\nSaksalaisohjaaja Maren Aden uutuuselokuva Toni Erdmann oli viime kevään Cannesin elokuvajuhlien tapaus hurmaten niin yleisön kuin kriitikotkin. Eläkkeelle jäänyt musiikinopettaja Winfried on kömpelö miehenköriläs, joka keppostelee mielellään. Hänen tyttärensä Ines taas tekee uraa kovaotteisessa yritysmaailmassa irtisanomisia tehtailevana konsulttina. Kun hullutteleva Winfried tempaisee taas kerran ja saapuu tyttärensä asemapaikkaan Bukarestiin yllätysvisiitille, sopii vierailu Ineksen viileän virtaviivaiseen työarkeen yhtä luontevasti kuin huumorihampaat pilailevan isän suuhun. Vierailusta käynnistyy kuitenkin älykäs ja monikerroksinen draamakomedia, joka on paitsi herkkä kuvaus yhdestä isä-tytär-suhteesta, myös täynnä teräviä havaintoja maailmanmenosta ylipäätään.\nOmaperäisen, paikoin absurdinkin elokuvan huumori on säkenöivää ja henkilöhahmot syviä.\nElokuva on yhtä aikaa oivaltava, pökerryttävän hauska ja tavattoman koskettava. Toni Erdmann on elokuvanteon taidonnäyte ja komiikan ilotulitusta, tämän päivän eurooppalaisen elokuvan kirkkainta kärkeä.\nMaren Ade (s. 1976) on saksalainen ohjaaja, käsikirjoittaja ja tuottaja. Ade opiskeli elokuvaa Münchenin yliopistossa. Hänen esikoiselokuvansa ja samalla myös elokuvakoulun opinnäytetyönsä The Forest for the Trees (2003) sai lukuisia tunnustuksia, muun muassa Sundancen elokuvajuhlien tuomariston erikoispalkinnon. Espoo Cinéssäkin esitetty Aden toinen elokuva Everyone Else (2009) sai maailman ensi-iltansa Berliinin elokuvajuhlien kilpasarjassa, missä se myös palkittiin muun muassa tuomariston Gran Prix'llä sekä parhaasta naispääosasta. Toni Erdmann (2016) on Aden kolmas pitkä elokuva. Cannesin kilpasarjassa ensi-iltansa saanut elokuva hurmasi paitsi yleisön, myös kriitikot: Toni Erdmann löi kriitikoiden arvosanataulukoissa kaikkien aikojen ennätykset.\nTuotanto: Janine Jackowski, Maren Ade, Jonas Dornbach & Michel Merkt / Komplizen Film Production\nAlakertalaiset", "timestamp": "2020-04-02T12:02:31Z", "url": "http://www.espoocine.fi/2016/fi/ohjelmisto/elokuvat/toni-erdman"}