{"text": "Nyrkkeilyn naisten EM-kisat suomalaisjuhlaa: Potkonen ja Gustafsson varmistivat EM-mitalit – Hämeen Sanomat\nNyrkkeilyn naisten EM-kisat suomalaisjuhlaa: Potkonen ja Gustafsson varmistivat EM-mitalit\nMira Potkonen voitti nyrkkeilyn naisten EM-kisojen puolivälierissä puolalaisen Aneta Rygielskan selkein tuomariäänin 5-0. Samalla Potkonen varmisti vähintään pronssimitalin.\n– Ottelu oli aika rauhallinen tempoltaan. Lähinnä Mira haki takimmaisella selkeitä osumia ja piti painetta, mutta tässä ottelussa ei tarvinnut tehdä hirveästi töitä, kertoi Potkosen valmentaja Maarit Teuronen puhelimissa ottelun jälkeen.\nSeuraavaksi Rion olympiamitalisti saa maanantaina 60-kiloisten välierässä vastaansa irlantilaisen Kellie Harringtonin. Potkonen voitti Harringtonin viime vuoden EU-mestaruuskilpailuissa tuomariäänin 4-0. Irlantilainen on voittanut urallaan muun muassa MM-hopeaa 64-kiloisten sarjassa.\n– Harrington on äärimmäinen taitonyrkkeilijä. Ainakin tässä (puolivälierä)ottelussa, minkä katsoin, suuri heikkous hänellä oli nopeus, eli hän on aika hidas. Meidän pitää heti saada kehä haltuun ja ottaa sellainen ottelutempo, minkä haluamme, Teuronen analysoi tulevaa välieräottelua.\nValmentaja myöntää, ettei ole täysin tyytyväinen suojattinsa otteisiin.\n– Mirakaan ei ole saanut täällä kehään sitä nopeutta, mitä häneltä löytyy. Maanantaiksi pitäisi keksiä joku kikka kolmonen, millä räjähtävyys kaivetaan esiin.\nPotkonen varmisti jo uransa neljännen arvokisamitalin. Kaksi vuotta sitten Potkonen sai EM-kisoista hopeaa sekä MM-kisoista pronssia. Rio de Janeiron olympialaisissa Tampereen voimailuseuran nyrkkeilijä oli pronssillaan Suomen ainoa mitalisti.\nGustafsson 69-kiloisten välieriin\nMyös Elina Gustafsson eteni 69-kiloisten sarjassa välieriin päihittämällä Martina Schmoranzovan tuomariäänin 5-0. Seuraavaksi kahden vuoden takainen MM-pronssimitalisti kohtaa italialaisen Assunta Canforan.\nNyrkkeilyn naisten EM-kisojen välierät otellaan maanantaina ja mahdolliset finaalit tiistaina.", "timestamp": "2020-01-29T06:29:54Z", "url": "https://www.hameensanomat.fi/uutiset/nyrkkeilyn-naisten-em-kisat-suomalaisjuhlaa-potkonen-ja-gustafsson-varmistivat-em-mitalit-10215/"}