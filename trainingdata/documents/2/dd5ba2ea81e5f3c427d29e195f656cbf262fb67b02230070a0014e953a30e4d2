{"text": "Pahalla mokalla on hintansa – perusteet työsopimuksen purkamisesta | Oikotie Työpaikat\nPahalla mokalla on hintansa – perusteet työsopimuksen purkamisesta\nTyösopimuksen purkaminen päättää työsuhteen välittömästi ilman irtisanomisaikaa. Työnantaja saa toimia näin vain erittäin painavasta syystä. Purkamisesta on syytä olla dokumentaatio kunnossa, jotta ratkaisun voidaan jälkikäteen osoittaa olleen laillinen.\nTyösopimusta purettaessa on syytä muistaa nämä:\nTyösopimuksen purkaminen koeaikana (erityistapaus)\nYleistä työsopimuksen purkamisesta\nTyönantaja saa purkaa työsopimuksen välittömin vaikutuksin ilman irtisanomisaikaa vain erittäin painavasta syystä. Tällainen syy on käsillä, jos työntekijä on rikkonut tai laiminlyönyt hänelle työsopimuksessa asetettuja velvoitteita niin vakavasti, että työnantajalta ei voida kohtuudella edellyttää sopimussuhteen jatkamista edes irtisanomisajan pituista aikaa.\nMyös lainsäädännön vakava rikkominen voi olla purkamisen perusteena, jos se hyvin olennaisesti horjuttaa työnantajan luottamusta työntekijään. Rikkomus voi olla tapahtunut esimerkiksi työturvallisuudessa tai työnantajan liikesalaisuuksien varjelemisessa.\nRikkeen vakavuuden arviointi on aina tapauskohtaista, ja rajanvetoa irtisanomisen ja purkamisen välillä joudutaan väistämättä käymään. Työsopimuksen purkaminen edellyttää aina irtisanomisperustetta painavampaa perustetta. Irtisanomista henkilöön liittyvillä perusteilla käsiteltiin viime viikon artikkelissa.\nTyypillisesti työsopimus puretaan tapauksissa, joissa työnantajan tietoon on tullut yksittäinen tai korkeintaan muutama rikkomus, jotka sellaisenaan ovat niin vakavia, että oikeuttavat työsopimuksen purkamiseen. Näissä tapauksissa erillisen varoituksen antaminen ei ole edellytettävää. Purkamisen perusteenahan tulee olla niin vakava rikkomus, että työnantajalla on perusteltu luottamuspula työntekijään.\nVakiintuneeksi tavaksi kannattaa joka tapauksessa ottaa varoituksen antaminen silloin, kun se on aiheellista. Varoituksen tarkoitus on antaa työntekijälle mahdollisuus korjata moitittavat tapansa. Varoitus on samalla kuitenkin arvokas näyttö jälkikäteen siitä, että työntekijä on tehty tietoiseksi tietynasteisesta moitittavasta menettelystään, millä voi olla merkitystä myös myöhemmän purkamisperusteen arvioimisessa. Siksipä varoitus on viisasta antaa kirjallisesti ja todisteellisesti. Nämä edellytykset täyttävän varoituksen voit laatia Sopimuskoneella tästä.\nTyönantajan on varattava työntekijälle tilaisuus tulla kuulluksi, kun aikomuksena on päättää tämän työsopimus. Työntekijälle on annettava mahdollisuus ottaa kuulemistilaisuudessa mukaansa avustaja, kuten luottamusmies tai työtoveri. Voit Sopimuskoneella vaivatta laatia sekä kutsun tilaisuuteen että muistion tilaisuuden annista. Kuulemistilaisuutta ei tarvitse kuitenkaan pitää, jos työntekijä ei halua tulla kuulluksi.\nKuulemisvelvollisuuden laiminlyöntiä ei ole laissa suoraan sanktioitu, mutta laiminlyönti voi vaikuttaa korottavasti työntekijälle maksettavan vahingonkorvauksen määrään, mikäli purku tai irtisanominen katsotaan perusteettomaksi. Molempien osapuolten allekirjoittama kuulemistilaisuuden muistio vahvistaa myös näyttöä irtisanomisperusteiden aiheellisuudesta, mikäli työntekijä ei ole esittänyt tilaisuudessa varteenotettavaa selitystä moitittavaksi katsottavalle toiminnalleen.\nAsiallinen purkuilmoitus annettava\nIrtisanomisesta poiketen työsopimus päättyy välittömästi työnantajan annettua työntekijälle ilmoituksen työsopimuksen purkamisesta.\nPurkuilmoituksessa on syytä ilmaista purkuperuste ja ilmoituksen antamisajankohta. Työsopimus on purettava 14 päivän kuluessa siitä, kun työnantaja sai tiedon purkamisperusteesta – muutoin purkamisoikeus raukeaa. Purkuilmoitukseen onkin todistusmielessä syytä ottaa sekä työnantajan että työntekijän allekirjoitukset. Ilmoituksen voi laatia Sopimuskoneella, jolloin ilmoituksen saantitodisteena toimii palvelun sähköinen allekirjoitus.\nTyönantaja ja työntekijä voivat sopia työnteon aloittamisesta alkavasta, enintään kuuden kuukauden pituisesta koeajasta. Määräaikaisessa työsuhteessa koeaika saa pidennyksineen olla korkeintaan puolet työsopimuksen kestosta, ei kuitenkaan enempää kuin kuusi kuukautta. Koeajan kuluessa työsopimus voidaan molemmin puolin purkaa.\nTämä on purkamisen erityistapaus: vaikka puhutaan terminologisesti samasta asiasta, perusteet koeaikana tehtävälle purulle ovat varsin erilaiset kuin koeajan ulkopuolella tehtävälle. Koeajalla työsopimuksen voi purkaa, kunhan purkamisen perusteet eivät ole koeajan tarkoitukseen nähden epäasiallisia tai syrjiviä.\nKoeajan tarkoituksena pidetään käytännössä sitä, että työntekijän soveltuvuutta hänelle kaavailtuun tehtävään testataan. Jos työntekijä ei pysty täyttämään hänelle perustellusti asetettuja odotuksia, koeajan purkamisella on asiallinen peruste. Epäasiallisena perusteina nimenomaan purkutapauksissa voidaan pitää esimerkiksi tuotannollis-taloudellisia perusteita. Raskaus tai muu terveydellinen syy ovat taas esimerkkejä syrjivistä perusteista.\nKoeajan purku on ilmoitettava työntekijälle viimeistään koeajan viimeisenä päivänä – muutoin purku ei ole pätevä. Ilmoitus on syytä tehdä todisteellisesti, jotta ilmoitus voidaan myös jälkikäteen näyttää toteen. Helpoiten purkuilmoituksen voit laatia ja arkistoida Sopimuskoneella tästä.\nTyösopimuksen purkaminen, työnantajan ilmoitus", "timestamp": "2018-07-18T21:49:24Z", "url": "https://tyopaikat.oikotie.fi/tyontekijalle/artikkelit/pahalla-mokalla-on-hintansa-perusteet-tyosopimuksen-purkamisesta"}