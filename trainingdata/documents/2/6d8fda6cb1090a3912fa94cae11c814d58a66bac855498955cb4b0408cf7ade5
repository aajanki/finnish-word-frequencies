{"text": "Kuusi kuoli kopteriturmassa Ruotsissa - MTVuutiset.fi\nKuusi kuoli kopteriturmassa Ruotsissa\nJulkaistu 19.11.2003 18:21 (Päivitetty 20.11.2003 08:31 )\nKuusi ihmistä on kuollut armeijan pelastushelikopterin turmassa Ruotsissa. Harjoituslennolla ollut ruotsalainen pelastushelikopteri syöksyi mereen Göteborgin saaristossa.\nRuotsin Göteborgin edustalla eilisiltana tapahtuneessa helikopteriturmassa kadonneet kaksi miestä löytyivät kuolleina meren pohjasta tänään iltapäivällä, kertoi avustava pelastusjohtaja Katarina Ahlberg uutistoimisto TT:lle.\nOnnettomuudessa kuoli yhteensä kuusi ihmistä. Helikopterissa oli onnettomuushetkellä seitsemän henkeä. Viisi heistä löytyi tiistaina, mutta vain yksi jäi henkiin. Vakavasti loukkaantunut varusmies on sairaalahoidossa. Kopterissa oli hänen lisäkseen ainakin yksi asevelvollinen.\nRuotsin puolustusvoimien Super Puma -helikopteri putosi mereen Göteborgin pohjoispuolisessa saaristossa kesken pelastusharjoituksen. Helikopteri romuttui putoamisessa ja sen osat vajosivat noin 12 metrin syvyyteen.\nOnnettomuuden syytä ei tiedetä. Valtion tutkintakomissio aloitti onnettomuuden syiden selvittämisen tänään. Sää oli onnettomuushetkellä sateinen ja tuulta 9-11 metriä sekunnissa. Asiantuntijoiden mukaan Super Puman pitäisi selvitä tällaisesta säästä vaivatta. Lennoston komentaja Mats Westin arveli tänään onnettomuuden syyksi teknistä vikaa. Hänen mukaansa kopterin kaksi lentäjää olivat erittäin kokeneita. Ruotsin Super Puma -helikoptereilta kiellettiin lentäminen tänään onnettomuuden jälkeen. Ne oli tarkoitus saada tarkistettua ja käyttöön torstaiksi.\n(Huomenta Suomi 19.11.2003)", "timestamp": "2019-01-19T04:25:03Z", "url": "https://www.mtvuutiset.fi/artikkeli/kuusi-kuoli-kopteriturmassa-ruotsissa/2270928"}