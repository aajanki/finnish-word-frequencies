{"text": "Rakkautta & Anarkiaa -festivaalin lipunmyynti alkoi ennätysvauhdilla | 32nd Rakkautta & Anarkiaa32nd Rakkautta & Anarkiaa\nRakkautta & Anarkiaa -festivaalin lipunmyynti alkoi ennätysvauhdilla\n7.9.2011 / Tiedotteet\nRakkautta & Anarkiaa -festivaalin lipunmyynti alkoi keskiviikkoaamuna klo 10 Bio Rexissä, Finnkinon teattereissa ja verkossa. Avajaisnäytös, Pedro Almodóvarin IHO JOSSA ELÄN varattiin loppuun muutamassa minuutissa. Suurin osa 15.9. järjestettävän avajaisnäytöksen lipuista myytiin ennätysvilkkaassa verkkokaupassa, mutta myös lippukassoille varattu kiintiö loppui nopeasti.\nLyhyessä ajassa varattiin loppuun myös R&A:n juhlanäytös, Nicolas Winding Refnin ohjaama DRIVE sekä yksi näytös elokuvasta SADE KUULUU MEILLE, jonka ohjaaja Icíar Bollaín ja käsikirjoittaja Paul Laverty saapuvat R&A:n vieraiksi festivaalin toisena viikonloppuna. Lipunmyynnin ensimmäisenä aamuna erityisen suosittuja olivat myös Miranda Julyn THE FUTURE, John Michael McDonagh’n ohjaama ja Brendan Gleesonin tähdittämä komedia THE GUARD sekä Aleksi Raij’n suomalaisesta surffikulttuurista kertova FINNSURF.\nFestivaalin näytöksiin myydään ennakkolippuja Helsingin Bio Rexissä ja Finnkinon teattereissa kautta maan sekä verkkokaupoissa osoitteissa www.hiff.fi ja www.finnkino.fi. Finnkinon kautta myytiin ensimmäisen kahden tunnin aikana 5000 lippua. Bio Rexin ja R&A:n verkkokaupan kautta lippuja myytiin kello 12 mennessä yli 2o00 ja varattiin 4500. Tänä vuonna festivaalin näytökset on sijoitettu entistä suurempiin saleihin, joten useimpiin näytöksiin on vielä runsaasti lippuja jäljellä.\nEnsimmäistä kertaa järjestettävän R&A Pulpettikinon lapsille ja nuorille suunnatut näytökset ovat keränneet jo 3000 ilmoittautumista. Myös sarjakorttien ja katalogien ennakkomyynti on ollut ennennäkemättömän ripeää.\nRakkautta & Anarkiaa järjestetään Helsingissä 15.–25.9.2011.\nPdf: R&A:n lipunmyynti alkoi ennätysvauhdilla, 7.9.2011", "timestamp": "2019-07-17T08:38:31Z", "url": "https://hiff.fi/tiedotteet/2011/09/07/rakkautta-anarkiaa-festivaalin-lipunmyynti-alkoi-ennatysvauhdilla/"}