{"text": "Minne Jeesus meni? | Turun Helluntaiseurakunta\nMinne Jeesus meni?\nTo, 14.12.2017 -- Pekka Havupalo\nBeetlehemin joulu yli 2000 vuotta sitten oli hämmästyttävän samankaltainen meidän nykyjoulumme kanssa. Silloinkin joulunaluspäivinä keskusteltiin muunmuassa verotuksesta. Tosin keskustelua ei käyty siitä, tuliko mätkyjä vai palautusta, vaan kaikki joutuivat maksumiehiksi. Niinikään monet matkustivat jouluksi synnyinseuduilleen. Joosef oli yksi heistä. Miika oli ennustanut yli 700 vuotta aikaisemmin, että Vapahtaja tulisi syntymään Beetlehemissä. Profetian oli täytyttävä.\nBeetlehemissä oli ruuhkaa ja yösija kiven alla. Majatalonpitäjä sulki omakätisesti ovensa Jumalalle. Taivas tarjosi hänelle mahdollisuutta antaa syntymäsija maailman Vapahtajalle. Hän oli niin keskittynyt liiketoimintansa sujumiseen, että ei järjestänyt tilaa Jeesukselle ja kulki samalla elämänsä suurimman siunauksen ohi.\nTänä jouluna Jeesus etsii yhä sijaa, tällä kertaa meidän sydämissämme. Taivas tarjoaa meille uuden elämän mahdollisuutta. Onko meilläkin liian kiire? Ovatko joulun ulkonaiset puitteet meille tärkeämmät kuin Hän, jonka syntymäjuhlaa vietämme?\nAlkuperäisestä joulusta on välittynyt meille myös enkelin ilmoitus: ”Teille on syntynyt Vapahtaja, joka on Kristus, Herra.” Monet juutalaiset odottivat Vapahtajaa, joka vapauttaisi roomalaisten miehitysvallasta, mutta Jeesus pureutuikin syvemmälle. Hän tuli vapauttamaan meidät synnin orjuudesta ja synnin iankaikkisista seurauksista. Hän syntyi kuollakseen Golgatan ristillä meidän tähtemme. Hän tuli tuomaan valon pimeyteen, toivon toivottomuuteen. Hän tuli tuomaan iankaikkisuusperspektiivin ihmisen elämään.\nNiin, minne Jeesus meni? Hän syntyi seimeen, eläinten ruokintakaukaloon. Hän menee mihin tahansa, missä hänelle on tilaa.", "timestamp": "2018-05-21T03:10:01Z", "url": "http://turunhelluntaisrk.fi/sivusto/blogit/pekka-havupalo/minne-jeesus-meni"}