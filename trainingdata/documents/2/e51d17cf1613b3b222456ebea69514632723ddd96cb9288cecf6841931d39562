{"text": "Netissä leviää tuolihaaste, joka sujuu usein naisilta paremmin kuin miehiltä – Lääkäri selittää, mistä on kyse - Hyvinvointi | HS.fi\nTyypillisesti naisten ja miesten kehojen painopiste on hieman eri kohdissa, selittää lääkäri. Tuolin nosto paljastaa eron.\nLiikkeessä asetutaan päälaki kohti seinää ja nostetaan tuoli rinnalle. (KUVA: Mikko Suutarinen / HS)\nJulkaistu: 5.12.2019 12:23\n5.12.2019 12:23\nTuolihaaste on tuore hitti, joka pyörii sosiaalisessa mediassa ja nettisivuilla ympäri Eurooppaa.\nHaasteesta tekee hauskan pieni kilpailu naisten ja miesten välillä: Suurin osa naisista pystyy suorittamaan haasteen ongelmitta, mutta osalle miehistä liike tuottaa vaikeuksia.\n”Naisista on varmaan kiva, kun he pärjäävät voimia vaativassa jutussa miehiä paremmin”, haasteen suosiota arvioiva sisätautiopin dosentti Jan Sundell Turun yliopistollisen keskussairaalasta sanoo.\nSundell on itsekin jakanut haasteen Facebook-sivuillaan, jossa ylilääkärinä työskentelevä tohtori tunnetaan Dr Bodyna. Hyvää lihaskuntoa korostavana lääkärinä hän on pohtinut sitä, miksi sukupuoliero on niin selvä.\nKatsotaan kuitenkin ensin, mistä liikkeessä on kysymys.\nNäin tuolihaaste tehdään:\nSeiso seinää vasten kasvot seinään päin. Ota kaksi jalkapohjan mittaista askelta taaksepäin ja kumarru niin, että pää koskettaa seinään. Tavoitteena on 90 asteen kulma lantiossa.\nNosta sen jälkeen tuoli vasten rintaa. Pysy edelleen pää seinää vasten. Lopuksi nouse seisomaan niin, että pidät tuolia edelleen ylhäällä rintaa vasten.\n”Naisilla on suhteessa enemmän voimaa ja massaa pakaroissa ja reisissä kuin miehillä. Naisten ylävartalo sen sijaan on usein kevyempi kuin miehillä”, Sundell sanoo.\nMiehillä ylävartalo on usein naisia rotevampi ja siksi painavampi. Tämä ero saa painopisteen naisilla ja miehillä eri kohtaan. Tuoli vasten rintaa pystyy seisomaan tasapainoisemmin pystyssä, jos painopiste on pepun tietämillä, kuten monella naisella. Jos ihminen on lisäksi lyhyt, on ylös nouseminen ja pystyssä pysyminen entistä helpompaa.\n”Kyllä mieskin haasteessa pärjää, jos on voimaa selän ojentajalihaksessa, pakarassa ja takareisissä”, Sundell sanoo.\nErittäin isorintaisella naisella voi sen sijaan olla miesten tapaan ongelmia tasapainon kanssa tuolihaasteessa, jos selkälihakset, pakarat ja takareidet eivät ole kunnossa.\nVaikka tuolihaasteesta selviytymisessä on kyse siis osin kehon pysyvistä ominaisuuksista, Jan Sundell muistuttaa erityisesti miehiä pitämään myös alaselkä-, pakara- ja reisilihakset kunnossa.\n”Usein näkee miesten treenaavan salilla hauiksia ja rintalihaksia enemmän kuin jalkalihaksia”, Sundell sanoo.\nJos tuolihaaste ei suju, esimerkiksi maastaveto on hyvä harjoitus koko vartalon takaosaston lihaksille. Siinä tanko nostetaan maasta selkä suorana niin, että painot liukuvat mahdollisimman lähellä vartaloa. Myös selän ojennus selkäpenkissä on hyvä liike alaselälle.\n”Jos reisissä ja pakaroissa ei ole riittävästi voimaa, voi sängystä nouseminen vanhemmiten olla yhä vaikeampaa”, Sundell sanoo.\nHän kutsuu sitä elämän liikkeeksi. Se erottaa kävelevät petihoidokeista, joiden elinikä on senioreilla keskimäärin alle vuoden.\nNaiset taas treenaavat salilla Sundellin mukaan keskimäärin enemmän reisi- ja pakaralihasliikkeitä. Näille naisille hän suosittelee esimerkiksi penkkipunnerruksen, hauisliikkeiden ja ojentajapunnerrusten lisäämistä treeniin.", "timestamp": "2020-01-19T11:31:16Z", "url": "https://www.hs.fi/hyvinvointi/art-2000006332413.html"}