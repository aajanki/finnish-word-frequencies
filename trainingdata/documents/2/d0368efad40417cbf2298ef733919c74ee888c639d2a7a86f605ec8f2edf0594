{"text": "Windows 7 tekee kuolemaa, mutta sen suosio ei vähene - Tivi\n2.7. klo 13:32\nToukokuun notkahdus käyttöosuuksissa korjattiin kesäkuun aikana, kun Windows 7 päätyi kuun lopuksi yli 43 prosentin osuuteen. Kasvua tuli kesäkuussa 1,24 prosenttiyksikön verran, ilmenee Netmarketsharen luvuista.\nSamaan aikaan Windows 10:n osuus kasvoi 34,74 prosentista 34,92 prosenttiin, kasvua kertyi siis 0,18 prosenttiyksikköä. Windows 10:n osuuden odotettiin kasvavan hiukan enemmän, sillä Microsoft julkaisi toukokuun 8. päivänä April 2018 Update -ominaisuuspäivityksen, Softpedia huomauttaa.\nMicrosoftin mukaan April 2018 Update on nopeimmin yleistynyt Windows 10 -päivitys sitten käyttöjärjestelmän julkaisun heinäkuussa 2015.\nMaailma ei kuitenkaan ole valmis luopumaan Windows 7:stä. Kuten XP aiemmin myös Seiska näyttäisi jatkavan eloaan tukiajan päätyttyä. Windows XP:n osuus oli kesäkuun lopussa yhä 3,96 prosenttia, joskin sen käyrä on laskusuuntainen.\nMicrosoftin täytyykin löytää nopeasti taikakalu, jolla se saa houkuteltua Windows 7:n käyttäjät siirtymään uudempaan versioon, mikäli yhtiö haluaa välttää Windows XP:n kohtalon. XP pysyi huiman suosittuna jopa tukiaikansa päätyttyä.\nWindows 8.1 kirjautti 4,89 prosentin osuuden. Heikko tulos varmisti samalla sen, että MacOS 10.13 kipusi maailman kolmanneksi käytetyimmäksi työpöytäkäyttöjärjestelmäversioksi.\nMicrosoft lupaa parempaa yksityisyyttä – \"Sinulla on oikeus\"\nMicrosoft aikoo tarjota käyttäjille lisää mahdollisuuksia suojella yksityisyyttään. Vastaisuudessa uuden yksityisyystyökalun avulla voidaan tarkistaa, mitä tietoa laitteelta on kerätty ja lähetetty Microsoftille.\nKuluttajajärjestön mukaan peräti 50 prosenttia on kohdannut Windows 10:tä käyttäessään jonkinlaisen ongelman. Usein ongelmat liittyvät päivityksen epäonnistumiseen tai sovellusten yhteensopivuuteen.", "timestamp": "2018-07-20T04:34:54Z", "url": "https://www.tivi.fi/Kaikki_uutiset/windows-7-tekee-kuolemaa-mutta-sen-suosio-ei-vahene-6731842"}