{"text": "Yrittäjät ideoivat lastentapahtuman Raumalle\nRauma ja alue · 1.10.2015 klo 15:06\nRaumalle on toivottu lapsille maksutonta ohjelmaa ympäri kaupunkia. Rauma elävämmäksi -ideatyöskentelyn jatkona toteutetaan lauantaina 24.10. Minihysteria-lastentapahtuma keskuspuistossa ja keskustan liikkeissä kello 10-14.\nTapahtumassa lapset saavat suunnistuskartat, joiden avulla kierretään keskustan liikkeissä ja keskuspuistossa eri pisteillä, suoritetaan tehtäviä ja kerätään leimoja. Tiedossa on askartelua, kasvomaalausta, ilmapallojen jakoa, työpajoja, keppihevoskisaa, hiusten letittämistä ynnä muuta.\nJos lapsi saa kerättyä vähintään viisi leimaa ja palauttaa kartan johonkin suunnistuspisteeseen, osallistuu arvontaan. Kaikki pisteet kiertäneille ja leimat keränneille on luvassa lisäksi erityisarvonta.\nMukaan toimintaa järjestämään ehtii vielä ilmoittautumalla sähköpostitse info@raumanyrittajat.fi tai tulemalla suunnittelupalaveriin Rauman Yrittäjät ry:n toimistolle keskiviikkona 7.10. kello 18.\nIlmoittautuneita on tällä hetkellä 11 keskustan liikettä sekä keskuspuiston tapahtumapisteillä 7 tahoa.", "timestamp": "2018-09-20T01:18:14Z", "url": "https://ls24.fi/uutiset/yrittajat-ideoivat-lastentapahtuman-raumalle"}