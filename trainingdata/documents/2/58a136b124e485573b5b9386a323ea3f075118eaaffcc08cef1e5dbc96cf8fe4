{"text": "S/M-seksi muuttui raa'aksi rikokseksi Helsingissä - Kotimaa - Ilta-Sanomat\nS/M-seksi muuttui raa'aksi rikokseksi Helsingissä Julkaistu: 20.9.2012 16:40\nJulkaistu: 20.9.2012 16:40\nMies raiskasi törkeästi uhrinsa, kahlitsi käsiraudoilla, uhkasi tappaa, nimitteli halventavasti ja löi päähän.\nUhrin piina kesti noin 10 tuntia. Helsingin käräjäoikeus tuomitsi 45-vuotiaan miehen 6,5 vuoden vankeusrangaistukseen törkeästä raiskauksesta, kolmesta törkeästä pahoinpitelystä, vapaudenriistosta sekä pakottamisesta seksuaaliseen tekoon. Rikoskokonaisuudessa uhreja oli kaksi.\nTörkeän raiskauksen uhria mies ei tuntenut entuudestaan eikä uhrin suostumusta S/M-toimintaan ollut. Raiskaus tehtiin oikeuden mukaan erittäin julmalla ja nöyryyttävällä tavalla. Mies oli kutsunut uhrin kotiinsa.\nMies ja toinen uhri olivat oikeuden mukaan harjoittaneet S/M-seksiä. Miehen mukaan toiminta perustui yhteiseen sopimukseen. Oikeuden mukaan toiminta ei perustunut kuitenkaan vapaaehtoisuuteen eikä siinä toimittu keskeyttämisperiaatteiden mukaisesti. Uhri ei ollut oikeuden mukaan sopinut, että mies voisi kohdistaa häneen niin voimakasta ruumiillista väkivaltaa kuin haluaa. Kun miehen tietoon tuli, ettei toinen osapuoli salli hänen aloittavan tai jatkavan, toiminta oli sen jälkeen väkivaltaa. Mies väitti myös törkeää raiskausta yhteisesti sovituksi sadomasokismiksi.\nRikoskokonaisuuteen kuului oikeuden mukaan mm. ruoskimista, sitomista, roikottamista vinssistä pää alaspäin ja suun tukkimista tennissukalla. Sidotut uhrit olivat puolustuskyvyttömiä. Ruoskimisen jäljiltä uhrin vartalolla oli noin 20 verijuovaa. Toisessa teossa uhrilla oli kymmenittäin piiskan ja rottinkikepin iskujälkiä nilkoissa, pakaroissa ja reisissä. Mies joutuu korvaamaan toiselle uhrille yhteensä 11500 ja toiselle 11000 tekojen aiheuttamasta kärsimyksestä ja kivusta ja särystä. Rikokset ajoittuvat vuosiin 2009 ja 2012. Mies on ollut vangittuna toukokuusta alkaen.", "timestamp": "2016-10-22T07:38:04Z", "url": "http://www.iltasanomat.fi/kotimaa/art-2000000541411.html"}