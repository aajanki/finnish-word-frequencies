{"text": "IHMISROSKANEN: Kirjoittajaystävälle\nJaan nyt vinkin siltä varalta, jos joskus satut kirjoittamaan huonon novellin. Minulle kävi niin.\nL ja M eivät ymmärtäneet uusinta proosayritystäni \"Vandaalit muistetaan\". Lähetin sen heille etukäteen luettavaksi ja kun tapasimme Runo-kahvilassa, he eivät osanneet sanoa siitä mitään. Ehdottelivat sekavasti vuorotellen tekstin lyhentämistä ja pidentämistä. Rivivälin vaikutusta lukukokemukseen pohdittiin noin niin kuin yleensä.\nOlin pitkästä aikaa kirjoittanut ihan huvikseni. Kaikki elämäni teemat tunkivat paperille. Isäsuhde, sisarussuhde, muut miessuhteet, suhde kotiseutuun, lapsuusajan seksuaalisuus, häpeä ja niin edelleen. Mihinkään näistä en kuitenkaan kajonnut kunnolla, vaan kerronta töksähteli kappale kerrallaan aiheesta toiseen. Sävy vaihteli tilityksestä runollisuuden kautta katkerahkoon huumoriin. Juonta ei ollut. Annoin lukijan kuvitella, että oli. Hurmaannuin omasta nerokkuudestani. Laiskimus.\nMistä olisin voinut tietää – mistä L ja M olisivat osanneet arvata?\nEttä pitelimme käsissämme \"Vandaalit muistetaan I-XVIII eli huonon novellin perilliset\" –käsikirjoitukseni perustuksia?\nNäin huonosta viiden sivun novellista syntyy kokonainen teoskäsikirjoitus\nJaa novellisi jokainen kappale omalle liuskalle. Jos kappaleet ovat pitkiä, katko niitä lyhyemmiksi.\nNumeroi tekstit roomalaisin numeroin tai anna niille otsikot.\nKirjoita jokaiseen jatkoa. Tai ole kirjoittamatta. Mikä laji sinua kiinnostaa? Proosaruno, novelli vai jokin muu lyhytproosan muoto? Voit itse päättää tekstien pituuden. Joka tapauksessa suhtaudu niihin nyt toisistaan irrallisina.\nVoit kuitenkin säilyttää yhtenevät henkilöiden ja paikkojen nimet. Tällöin tekstit toimivat itsenäisinä, mutta teoksessa säilyy silti myös kokoava taso.\nElikkäs hoitele tekstisi niin kuin Seppå hoitelee kahvinpavut.\nRonskilla_otteella.\nHyväksi havaittu teesi on: minimoi kirjoittaminen – maksimoi muotoilu!\nHaaveenani olisi vielä joskus julkaista \"Vandaalit muistetaan I-XVIII eli huonon novellin perilliset\".\nLuku kerrallaan.\nTerveiset kesäisestä Kööpenhaminasta. Saavuttiin tänään. Oudot kukat kukkii.\nLähettänyt Ihmisroskanen klo 23.40\nTunnisteet: kirjoittaminen, käsikirjoitus, loma, novelli, vinkit", "timestamp": "2018-09-26T09:41:47Z", "url": "http://ihmisroskanen.blogspot.com/2015/06/kirjoittajaystavalle.html"}