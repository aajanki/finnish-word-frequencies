{"text": "Hyväksyminen muuttaa asennetta - Kollega.fi verkkolehti työstä ja hyvinvoinnista\nTEKSTI JA KUVA MARJA KASANEN | 29.5.2013 | KOLLEGA.FI\nMindfulness-kouluttaja Leena Pennanen yrittää elää kuten opettaa ja luoda elämäänsä tasapainoa. Se ei kuitenkaan ole yksinkertaista, sillä innostava työ vie mennessään, eikä pysähtyminen ole hänellekään helppoa.\nLeena Pennasen tie mindfulness-MBSR-kouluttajaksi on ollut pitkä ja monipolvinen. Menetelmän Suomeen tuonut Pennanen on luotsannut omaa kurssikeskustaan 2000-luvun alusta saakka.\nLeena Pennanen toi mindfulnes-menetelmän Suomeen 2000-luvun alussa.\nAlun perin elintarviketieteiden maisteriksi Helsingin yliopistolta valmistunut Pennanen työskenteli 90-luvulla tuotepäällikkönä Fazerilla, kunnes tie vei miehen opintojen mukana ulkomaille Ranskaan.\n– Olin äitiyslomalla, kun mieheni suoritti vuoden kestäneet MBA-opinnot Fontainbleussa. Toisen tyttären saatuani jäimme ulkomaille, sillä mieheni sai Saksasta työpaikan ja minä halusin aloittaa siellä vaihtoehtoisten hoitomuotojen opiskelun, Leena Pennanen kertoo.\nPennasta oli jo nuoresta pitäen kiinnostanut kehon ja mielen yhteys, ja opiskeluaikana hän oli aloittanut joogaamisen. Saksassa Pennanen suoritti aluksi kolmivuotisen Heilpraktiker-koulun, jossa hän tutustui muun muassa osteopatiaan, akupunktioon ja fytoterapiaan.\n– Sain koulussa laajan läpileikkauksen eri aloista. Koulutus myös tuki suorittamaani elintarvikemaisterin tutkintoa.\nSen jälkeen Pennanen kouluttautui joogaopettajaksi ja suoritti monivuotisen Hakomi-kehopsykoterapiatutkinnon. Elettiin 90-luvun loppua.\n– Pidin vastaanottoa Saksassa, mutta en kaikesta opiskelustani huolimatta ollut vieläkään tyytyväinen kokonaisuuteen, sillä jotain tuntui puuttuvan.\n2000-luvun alussa Pennanen löysi googlen kautta mindfulness-MBSR-koulutuksen, joka oli juuri alkanut Saksassa.\n– Mindfulness-koulutus oli sitä, mitä olin etsinyt, sillä siinä toteutuu mielen ja kehon yhteys. Olin ensimmäisiä ohjaajia, jotka valmistuivat Saksassa.\nSaatuaan menetelmästä erinomaisia tuloksia Pennanen päätti tulla Suomeen perustamaan oman kurssikeskuksen. Ensimmäiset kurssit hän piti vuonna 2003.\n– Toin mindfulness-menetelmän Suomeen. Kymmenen vuoden aikana olen ehtinyt kouluttaa pitkälti toista tuhatta henkilöä, mukaan lukien uusia mindfulness-ohjaajia.\nVuodenvaihteeseen saakka Pennanen oli aina ohjannut omat kurssinsa, mutta keväällä hän joutui uuteen tilanteeseen, kun hän sairastui sitkeään keuhkokuumeeseen eikä pystynyt opettamaan.\n– Olin monta kuukautta todella kipeä. En jaksanut mitään, jouduin vain hyväksymään tilani ja sairauteni.\nVastustus lisää kärsimystä\nSairastaessaan Pennanen joutui omakohtaisesti harjoittamaan hyväksyntää, joka on mindfulnessin ydin. Hän koki syvällisesti, miten tuska ja kipu kuuluvat elämään, vaikka ihminen yrittääkin parhaansa mukaan välttää niitä.\n– Vastustaminen vain lisää kärsimystä. Sen sijaan ihminen voi itse valita, miten suhtautuu kivun kohtaamiseen. Huomasin, että hellittäessäni edistin paranemistani.\nToinen oivallus, joka helpotti Pennasen oloa hänen sairastaessaan, oli, että mikään ei kestä ikuisesti.\n– Kaikki tulee ja menee. Vaikka tunne, ajatus tai kehontuntemus on kokemushetkellä itselle totta, se loppuu aikanaan tai muuttaa muotoaan.\nVaikeimmaksi Pennanen koki sen, että hän joutui delegoimaan opetusta kouluttamilleen ohjaajille. Pennanen oli harkinnut ohjaajien käyttöä jo aiemmin syksyllä, mutta vasta sairastuminen sai hänet toteuttamaan aikeensa.\n– Ymmärsin, että kaikkea ei tarvitse tehdä itse, ja asiat voi tehdä myös toisella tavalla. Silti luopuminen vaati luottamusta toisiin, eikä se ollut helppoa.\nInnostuskin voi kuluttaa\nTällä haavaa elämä kulkee jo normaaleissa uomissa, mutta aiemmasta viisastuneena Pennanen on opetellut delegoimaan ja kieltäytymään liiasta työstä. Sairastuminen muistutti, kuinka tärkeää on huolehtia terveydestään.\n– Olen karvaasti kokenut, että innostuminenkin voi kuluttaa. Pidän työstäni niin paljon, että mopo tahtoo välillä karata käsistä.\nPennasta innostaa työssä eniten se, että hän voi tarjota ihmisille työkaluja tasapainoisen elämän harjoittamiseen.\n– Nautin siitä, kun huomaan ihmisten oivaltavan harjoituksen ytimen lyhyessäkin ajassa ja saavan apua elämäänsä.\nTätä nykyä Pennanen matkustaa jatkuvasti Saksan ja Suomen väliä. Pennasen toimisto sijaitsee Saksassa, mutta enimmän ajan hän kuitenkin viettää Suomessa, jossa ohjaa kursseja. Perheenjäsenistä aviomies ja nuorempi tytär asuvat Saksassa, kun taas vanhempi tytär opiskelee ja asuu Suomessa. Kahdessa paikassa asuminen tuo omat haasteensa elämään.\n– Mindfulnessista huolimatta elämäni ei ole seesteistä ja tasapainoista, vaan se on välillä yhtä kaaosta. Menetelmä antaa minulle kuitenkin hyvät eväät luovia elämässä eteenpäin.\nMBSR eli mindfulness-based-stress-reduction on amerikkalaisen professori Jon Kabat-Zinnin vuonna 1979 kehittämä menetelmä.\nMindfulness-MBSR-menetelmä auttaa ymmärtämään kehon ja mielen viisautta. Hyväksyvää tietoista läsnäoloa voi harjoitella menetelmään kuuluvien yksinkertaisten hengitys-, meditaatio- ja joogaharjoitteiden avulla.\nLue lisää mindfulnessista jutusta Hyväksyvä läsnäolo luo mielenrauhaa sekä Leena Pennasen kursseista www.mindfulness.fi.\nKiitos palautteesta! Artikkelia piti kiinnostavana 9693 % vastanneista.\nKiitos palautteesta! Artikkelia piti kiinnostavana 9693 % vastanneista. Jaa artikkeli muiden iloksi Facebookissa tai sähköpostilla klikkaamalla alla olevia ikoneita.\nKiitos palautteesta! Tätä juttua piti kiinnostavana 9693 % vastanneista. 37 % ei kiinnostunut tästä jutusta.\n← Aika – uusiutuva mielentila\nJuhlamielellä kohti kesää →", "timestamp": "2020-03-30T16:36:52Z", "url": "https://kollega.fi/2013/05/hyvaksyminen-muuttaa-asennetta/"}