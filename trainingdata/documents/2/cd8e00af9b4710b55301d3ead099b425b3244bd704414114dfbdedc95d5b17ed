{"text": "Pääkirjoitus: Kokoomus ja keskusta uusivat kasvojaan | Pohjalainen\nPääkirjoitus lauantai 26.10.2019\nPolitiikan valokeila kiinnittyy lauantaina Kauhajoelle, jossa valitaan kokoomuksen Pohjanmaan piirin puheenjohtaja. Keskusta, toinen pohjalainen valtapuolue, valitsee piirinsä uuden puheenjohtajan marraskuussa.\nKokoomuksessa kisa näyttää vaasalaisen Susanna Kosken ja seinäjokelaisen Jesse Luhtalan mittelöltä. Luhtala on vetänyt kokoomuspiiriä sen jälkeen, kun Jussi Taittonen menehtyi toukokuussa. Lehtemme tekemän sähköpostikyselyn perusteella Luhtala on ennakkosuosikki kisassa. Jos Kosken valttina on valtakunnallinen näkyvyys, Luhtalaa nostaa aktiivinen järjestötyö.\nKeskustassa tilanne näyttää selvältä. Piirin puheenjohtajuutta hakeva ähtäriläinen kansanedustaja Mikko Savola äänestettäneen selvin numeroin puheenjohtajaksi. Vuodesta 2012 piirin johdossa ollut teuvalainen Esko Lehtimäki väistyy tehtävästä.\nPuolueissa on kipukohtansa, joita puheenjohtajat pääsevät lääkitsemään. Keskustan murheena on 12 prosenttiin pudonnut gallup-suosio. Keskusta pyrkii tukkimaan vuotoa perussuomalaisiin puolustamalla lihansyöntiä. Ympäristökysymykset aiheuttavat päänvaivaa. Jännite Etelä-Suomen ja Pohjanmaan välillä näkyy. Moni kysyy, kuuluuko pohjalainen ääni riittävästi päätöspöydissä.", "timestamp": "2019-11-20T12:28:34Z", "url": "https://www.pohjalainen.fi/tilaajalle/paakirjoitus/paakirjoitus-kokoomus-ja-keskusta-uusivat-kasvojaan-1.3131782"}