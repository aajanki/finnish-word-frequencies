{"text": "PedaSens-interventiotutkimus – Varhaiskasvatuksen ja varhaiserityiskasvatuksen tutkimusryhmä\nPedaSens-interventiotutkimus on Helsingin yliopiston varhaiserityiskasvatuksen LASSO- tutkimushankkeen tutkimusta. Siinä tutkitaan voiko lyhyellä (viiden kerran) interventiolla vähentää lasten päiväkodissa kokemaa stressiä vahvistamalla siellä työskentelevien aikuisten pedagogista sensitiivisyyttä. Pedagoginen sensitiivisyys määritellään aikuisen kyvyksi säädellä ryhmän ilmapiiriä myönteiseksi huomaamalla lasten aloitteet ja viestit sekä vastaamalla niihin lapselle mielekkäällä tavalla. Koko lapsiryhmään kohdistuvan sensitiivisyyden oletetaan tukevan lapsia stressin säätelyssä ja sitä kautta lisäävän heidän sosiaalista hyvinvointia ja oppimista. Samalla toivomme, että se lisäisi aikuisten työhyvinvointia tuomalla työhön lisää merkityksellisyyden ja onnistumisen kokemuksia.\nPedaSens-intervention periaatteet nousevat lapsen kehityksen sekä aikuisen ja lapsen välisen vuorovaikutuksen teorioista, kuten neurobiologiaan ja kiintymyssuhdeteoriaan perustuvista tutkimuksista yhdistettynä pedagogiseen tietoon laadukkaasta vuorovaikutuksesta varhaiskasvatuksen kontekstissa. PedaSens-interventiota on kehitetty vuodesta 2013 saakka yhdessä varhaiskasvatuksessa työskentelevien ammattilaisten kanssa heidän kokemuksiaan kuullen. Intervention kuluessa kehittämistyöhön osallistuvat päiväkodin työntekijät saavat kirjallista tietoa lasten kehityksestä ja sen vuorovaikutuksellisesta perustasta. Keskusteluissa teoreettinen tieto yhdistetään ryhmistä videoitujen vuorovaikutustilanteiden reflektiiviseen havainnointiin. Pilottitutkimuksen aikana tutkija arvioi alku ja loppunauhat aikuisten emotionaalisen saatavillaolon (Biringen 2010, Emotional Availability Scales) mittarilla sekä lasten toimintaan sitoutuneisuuden (Laevers & Hautamäki 1997, LIS–YC) mittarilla. Näitä videoita käytetään päiväkotiryhmässä työskentelevien tiimien reflektiivisen havainnoinnin ja pedagogisen sensitiivisyyden tukemisen välineinä yhteensä viiden interventioon sisältyvän keskustelukerran aikana.\nAlustavat tutkimustulokset ovat antaneet viitteitä PedaSens-interventiotutkimuksen vaikuttavuudesta päiväkodin vuorovaikutussuhteiden tukemisessa (Harkoma 2016). Vuosien 2017–2018 aikana tutkimusta on jatkettu, ja siihen on osallistunut yhteensä 70 päiväkotiryhmässä työskentelevää varhaiskasvatuksen ammattilaista sekä yli 250 lasta (1–7 v) Lappeenrannan, Imatran, Mikkelin ja Kajaanin kaupunkien päiväkodeista.\nKehittämistyöstä luennoidaan kaupunkien alueellisissa sekä päiväkodeittain järjestettävissä koulutustilaisuuksissa, ja tulevaisuudessa siitä tullaan julkaisemaan lastentarhanopettajien ja muun päiväkodin henkilökunnan koulutuksessa sekä opetuksessa hyödynnettävä PedaSens-manuaali.\nEira Suhonen, FT, disentti, yliopistonlehtori\nJukka Mäkelä, LL, lastenpsykiatri\nSivi Harkoma, KM, tohtoriopiskelija, yliopisto-opettaja\nVenla Hytönen, KK, tutkimusavustaja\nSivi Harkoma, KM\nTohtoriopiskelija, yliopisto-opettaja\nPL 8 Siltavuorenpenger 10, (h 409, 4 krs)\nPuh., (+358)504487034\nEmail., sivi.harkoma@helsinki.fi\nYksi kommentti artikkeliin ”PedaSens-interventiotutkimus”\nPäivitysilmoitus: Ryhmä 15: Altaan syvässä päässä – EDUK001 Kohti tutkivaa työtapaa 2018 (LO+EP)", "timestamp": "2019-05-23T05:36:51Z", "url": "https://lassotaaperot.com/pedasens-kehittamistyo/"}