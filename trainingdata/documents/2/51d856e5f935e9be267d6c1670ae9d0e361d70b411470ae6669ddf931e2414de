{"text": "Talvi yllättää Espanjankin autoilijat kerran vuodessa - Keskisuomalainen\nKolumnit 16.02.2018 03:00\nTalvi yllättää Espanjankin autoilijat kerran vuodessa\nAlhaiset lämpötilat ja lumisateet sekoittivat espanjalaista elämänmenoa tänä talvena useita viikkoja. Se on poikkeuk­sellisen pitkä jakso.\nLunta satoi sellaisissakin paikoissa, jossa sitä harvoin nähdään, kuten Barcelonassa. Lumentulosta on monille paljon iloa, mutta osalle siitä aiheutuu ongelmia.\nPahimpien lumisateiden seurauksena kymmeniä maanteitä jouduttiin sulkemaan, joukossa useita tärkeitä moottoritieosuuksia. Tuhannet autoilijat viettivät jopa 18 tuntia jumissa Madridin ja Avilan välisellä moottoritiellä.\nMadridin ja Oviedon välinen rautatieyhteys oli päiväkausia poikki, ja Madridin lentokentällä oli ongelmia lentojen kanssa.\nUseita pieniä kyliä eri puolilla maata jäi lumen takia eristyksiin, ja niihin pudotettiin hätäapua helikopterista.\nTien päälle jumiin jäävät autoilijat ja muut vastaavat ongelmat eivät ole mikään yhden talven erikoisuus, sillä käytännössä sama tilanne toistuu joka vuosi.\nEspanjalaisten puolustukseksi on sanottava, että maa on vuoristoinen ja olosuhteet voivat vaihdella hyvinkin nopeasti. Erityisen ongelmallisia ovat vuoristoylitykset, joilta ei pitkillä kaupunkien välisillä osuuksilla voi välttyä.\nAutoilijoita myös varoitetaan liukkaudesta ja muuttuvasta säästä monella eri kanavalla, mutta on viranomaisen toiveajattelua, että viestit menisivät perille.\nOngelmia syntyy myös siitä, että huomattava osa Espanjan moottoriteistä on maksullisia, ja niiden hoito on yritysten vastuulla. Rajanveto yrityksen ja valtion välillä ei aina toimi kitkatta.\nLumisateeseen varautuminen on vähän kuin katon ­paikkaus: talvella ei voi tehdä mitään ja kesällä ei ole tarvetta.\nAurauskalustoa maassa on olosuhteisiin nähden kohtuullisesti, mutta perusongelma liikenteessä on se, että autoilijoilta ei edellytetä talvirenkaiden käyttöä.\nAinoa vaatimus on ketjujen käyttö, mikäli olosuhteet sitä edellyttävät.\nKetjujen käytössä on ainakin kaksi ongelmaa: ne pitää olla autossa mukana, kun niitä tarvitaan, ja sen lisäksi ne on osattava asentaa renkaisiin.\nKun Espanjan sileällä asfaltilla ajaa kesärenkailla, teiden ahkerakaan auraaminen ja suolaaminen eivät välttämättä riitä.\nPienikin tien pintaan jäävä liukkaus voi pysäyttää menon, ja koko liikenteen pysäyttämiseen riittää toisinaan yksi pysähtynyt auto.\nTänä talvena Avilan ja Madridin välisellä moottoritiellä kävi niin, että aurausautot eivät päässeet liikkumaan, kun molemmat kaistat olivat tukossa.\nTalviliikenne olisi ratkaistavissa talvirengaspakolla, mutta sellaista ei yksikään poliitikko tai asiantuntija ole tohtinut ehdottaa. Suurimmalle osalle autoilijoista toisen rengassarjan ostamista olisi vaikea perustella.\nToisaalta kesärenkaiden käytössä on se hyvä puoli, että liukkauden aiheuttamat vakavat liikenneonnettomuudet jäävät hyvin vähäisiksi. Kun autolla ei pääse ajamaan, sillä on vaikea joutua onnettomuuteen.\nTalviajan ongelmista aiheutuu yhteiskunnalle vuosittain miljoonien eurojen taloudelliset menetykset, mutta ratkaisujen löytymistä vaikeuttaa se, että muutaman päivän odottelun jälkeen pilven takaa ilmestyy aurinko, joka hoitaa tiet kuntoon nopeasti, tehokkaasti ja kaiken lisäksi ilmaiseksi.\nKirjoittaja on Espanjassa työskentelevä vapaa toimittaja.", "timestamp": "2019-12-10T14:39:52Z", "url": "https://www.ksml.fi/mielipide/kolumni/Talvi-yll%C3%A4tt%C3%A4%C3%A4-Espanjankin-autoilijat-kerran-vuodessa/1110507"}