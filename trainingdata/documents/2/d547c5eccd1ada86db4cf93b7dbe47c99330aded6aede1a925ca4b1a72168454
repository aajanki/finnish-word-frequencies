{"text": "Lankavarasto: 2006\nEnpä kuitenkaan saanut Honorinea vielä valmiiksi. Nyt se on tässä vaiheessa. Hihat on kiinnitetty, mutta pitsikaitaleet pitää vielä ommella ja langanpäät päätellä. Jotain pitää vielä keksiä hihansuille ja helmalle, koska ne rullautuvat (ellen sitten halua jättää niitä tuollaisiksi, pitää katsoa miltä se näyttää valmiina päällä). Reunat on tehty ohjeen mukaan, mutta yksi nurja kerros alussa ei riitä estämään rullautumista, enkä neulomisvaiheessa keksinyt mitään muuta reunaratkaisua. Tämähän on vielä täysin viimeistelyä vaille, että kasteleminenkin voi auttaa. Hihat ovat ehkä vähän lyhyet, joten saatan vielä tehdä reunoihin jotain lisää, lankaakin jäi kaksi kerää yli. Tämä varmaan valmistuu lopullisesti seuraavalla viikolla.\nSukkakuume ei näytä hellittävän. Aloin loppuviikosta kyllästyä Honorinen pitsikaitaleisiin ja piti aloittaa jotain muuta. Aloitin taas sukkaa ja SNY:ltä saamani 2,5mm bambupuikot pääsivät käyttöön. Lankana on Regia silk. Tämä lehtiköynnösidea on ollut mielessä jo elokuusta lähtien. Etsin paksummalle sukkalangalle jotain kivaa kuviota. Saunasukkien kuvio oli liian leveä. Kehittelin oman kuvion ja huomasin, että siitäkin tuli liian leveä paksulle langalle, eikä minulla ollut ohutta lankaa vihreänä ja piti ostaa lisää. Kuvion kehittelyyn meni monta mallitilkkua ja idea sitten jäi odottamaan. Puikoille se pääsi vasta nyt, kun ajattelin näitä joululahjaksi. Sukissa kokeilin taas uutta. Niissä on tiimalasikärki ja tiimalasikantapää. Sinänsä tiimalasikärjessä ei ollut mitään uutta kantapäähän verrattuna. Halusin kärjestä aloitettavat sukat kuvion suunnnan takia. Nyt mietin vielä, mitä kuviota teen sukkien takaosaan kantapään jälkeen.\nLähettänyt Marja A klo 13:03 1 kommentti:\nTäytyy nyt avautua aiheesta, joka on alkanut ärsyttää oikein kunnolla. Kesän aikana olen saanut kuulla olevani erittäin ahkera, koska neulon koko ajan. Siis miten niin? Minähän rentoudun. Minulle on myös vihjailtu, että eikö koskaan tee mieli mennä sängylle pitkäkseen tekemättä mitään ja minulle tekisi hyvää istua paikallaan ja olla tekemättä mitään. Anteeksi?! En osaa olla paikallani tekemättä mitään. Jos istun paikallani eikä käsillä ole mitään tekemistä, ajatukset kulkeutuvat mielessä pyöriviin asioihin, usein stressaaviin ja masentaviinkin sellaisiin. Saan ihan tarpeeksi istua paikallani ja miettiä töissä, vapaa-ajallani en todellakaan tahdo sitä tehdä. Sairasloman loppuajasta aloin oikeasti jo vähän masentua kun en oikein pystynyt tekemään mitään. Minulle neulominen on nimenomaan sitä hermolepoa, kun ei tarvitse ajatella yhtään mitään. Ehkä se on asennekysymys, vanhemmat ikäpolvet mieltävät neulomisen työksi, vaikka monille meistä se on puhdas harrastus, rentoutumis- ja mielen puhdistuskeino. Ihanitsessä on keskustelua neulomisen teveysvaikutuksista ja siellä moni muu onkin kanssani samaa mieltä neulomisen rentouttavasta vaikutuksesta. Ongelma onkin se, että selityksistä huolimatta tämä ei tunnu menevän perille. Vaikka vanhemmilla ihmisillä on enemmän elämänkokemusta, ei heidän silti pitäisi tuputtaa itse parhaaksi katsomiaan tapoja muille, koska olemme yksilöitä ja kaikki ei sovi kaikille. Minulle neulominen todellakin on tähän astisen elämäni rentouttavin ja mieltä puhdistavin juttu. Jollekin muulle muut rentoutumiskeinot voivat olla parempia.\nNäin joulun alla toinen minua ärsyttävä asia on käsitöiden arvostus. Siis se, että niitä arvostetaan joissain tapauksissa liikaa. Tarkoitan tällä sitä, että kauniiksi käyttövaatteeksi tehty neule jää kaappiin, koska saajan mielestä se on liian hieno pidettäväksi. Tein äidilleni sukkia ja hän sanoi, että ei raaski pitää niitä kuin unisukkina, etteivät ne mene rikki. No, käyttöön sentään. Mutta tiedän tapauksia, joissa vaate on jäänyt myös kaappiin. Mitä iloa siitä silloin on saajalle tai lahjoittajallekaan. Pitäisikö minun sitten tehdä rumia vaatteita, että ne pääsisivät myös käyttöön? Mieluummin neulon jotain kaunista. Oikeasti kun on tehnyt ison työn siinä, että on neulonut tai muuten valmistanut käsityötä, toivoo todella, että se myös pääsee käyttöön. Minusta se on paras kiitos, kun näkee, että käsityötä käytetään ja siitä pidetään.\nTästä tulee vielä yksi juttu mieleen. Honorine on lähes valmis ja minulta on jo pari kertaa kyselty, tuleeko siitä juhlavaate (koska se on avoin ja kai sen pitsinkin takia, en tiedä tarkkaan). Ei, käyttövaate. Miksei kauniita vaatteita voisi käyttää arkenakin? Miksi näkisin paljon vaivaa tehdä vaatteen, jota pitäisin ehkä kerran vuodessa? Olivathan valitsemani langatkin hienoja, mutta minä tahdon pehmeyttä iholleni joka päivä eikä vain juhlissa. Lankoja en ole vielä testannut käytössä, miten ne kestävät. Itse kuitenkin arvostan kestävää kaunista käsityötä ennemmin jokapäiväisessä käytössä kuin harvoissa ja valituissa tilaisuuksissa.\nViikonloppuna sitten blogausta aivan jostain muusta (toivottavasti valmiista neuleista).\nLähettänyt Marja A klo 12:49 9 kommenttia:\nLähettänyt Marja A klo 10:24 4 kommenttia:\nLähettänyt Marja A klo 17:14 1 kommentti:\nSain taas aivan ihanan paketin Salaiselta neuleystävältäni. Paketti sisälsi kaksi virolaista lapaskirjaa. Molemmissa on aivan ihania perinnekirjoneulemalleja. Näistä pidän todella paljon ja ehkä jo ohimennyt sukkainnostus muuttuu lapasinnostukseksi. Lisäksi sain punaista sisua, josta varmaankin tulee lapaset, vielä kun osaisin päättää, minkä mallin teen ensimmäiseksi. Paketissa oli myös 2,5mm bambuiset sukkapuikot. Näiden ostamista olen miettinyt, mutta se on aina jäänyt, joten tämäkin tuli sopivasti (ja toiset 2,5mm sukkapuikkoni ovat kiinni tylsässä sukassa, joten nyt voin alottaa näillä jotain uutta). Sain vielä 2mm 60cm Addin pyöröt. Kortissa oli paljastus, pakettini ovat tulleet Tiinalta. Kiitos taas kerran ihanasta paketista! Yritin kyllä arvailla, kuka salainen ystäväni olisi, mutta ei siitä mitään tullut.\nSukkainnostus alkoi hiipua, enkä halunnut taas aloittaa uusia sukkia. Aloitin Honorinen Sublimesta (vaikka aiemmin mietinkin sitä Silketweediä). Yllätin taas itseni, miten neuleeseen voikin addiktoitua niin paljon. Tämän kaiken olen saanut neulottua tällä viikolla, lankaa on mennyt reilu 150g. Ohjeesta poiketen en tee sivusaumoja, vaan teen kappaleet yhdessä (ja siksi keskellä on silmukkamerkki sivusauman kohdalla). Olisin tehnyt pitsikaitaleenkin intarsiana, mutta siinä on eri tiheys, joten ei onnistunut. Myöskin kaula-aukon teen siten, että toiselle puolelle tulee vähän korkeampi aukko, koska ja voin sitten valmiina päättää, kumpi puoli tulee eteen. Lanka on ihanaa ja ohje vaikuttaa myös hyvältä. Illalla oli vaikea mennä nukkumaan ja aamulla vaikea lähteä töihin, kun olisin halunnut vain neuloa. Töissäkin odotin, että milloin pääsee neulomaan. Ehkä rankalla työviikolla on myös vaikutusta, olen ollut tosi väsynyt, mutta loppuviikkoa kohti kyllä pirteämpi.\nEn lue kommentteja vanhoista kirjoituksista (paitsi viime toissaviikolla luin joku päivä ja huomasin, että joitain oli tullut), joten toivoisin, että kommentoisitte uusimpaan kirjoitukseen, vaikka kommentit koskisivat vanhojakin juttuja (ja vaikka laittaa linkin vanhaan kirjoitukseen). Kirjoitan blogiani edelleen pääasiassa itselleni, mutta on mukava huomata, että monet muutkin ovat kiinnostuneet blogistani. Juuli oli kysellyt, mitä liilasta tulee. Olettaen, että tarkoitat tätä, niin siitä ei tosiaan taida sittenkään tulla mitään. Hiha ei ole edennyt sen pidemmälle. Ohje löytyy nykyään myös suomeksi täältä. Zanii kyseli pääkallosukkien pääkallokuviosta, mielestäni siitä löytyy parempi kuva kuvion lähteestä eli We Call Them Pirates -piposta. Palagalle tiedoksi, että yritän saada harmaan palmikko-joustinneulepipon ohjeen aikaiseksi seuraavaan Ullaan.\nLähettänyt Marja A klo 08:46 2 kommenttia:\nTunnisteet: kirjat, langat, neuleet, sekalaista\nLähettänyt Marja A klo 17:24 2 kommenttia:\nNeulominen ja blogaaminen on nyt jäänyt vähemmälle, yksinkertaisesti ei aika riitä kuin pieniin juttuihin. Jämälankoja yritän edelleen vähentää ja tuloksena on nämä vielä keskeneräiset sukat.\nToisen teräosan neulon vielä uudestaan, koska päätinkin tehdä siihen kirjoneuletta. Varsi on minusta ihan kiva, mutta tuosta teräosasta en ole ollenkaan niin varma. Jämälankoja näihin menee kuitenkin noin 125g ja pääsin monista pienistä nyssäköistä eroon. Pääkallokuvion ohje on täältä. Sukkaohje löytyy täältä. Nämä on siis omalla ohjeella soveltaen kirjoneulekuviota. Sukkaohjeenkin aion kyllä toteuttaa, ehkä jo seuraavaksi.\nAlkaa olla jo täysi talvi ja tarvitaan lämpimiä vaatteita. Harmaa alpakkasilkki on odottanut kaapissa viime tammikuusta, että saisin neulottua itselleni kutittamattoman pipon. Nyt vihdoin sain sen aikaiseksi. Tykkään joustinneulepipoista, mutta en halunnut tehdä taas samanlaista. Mietin kirjoneulettakin, mutta en keksinyt siihen hyvää ideaa. Pitkän miettimisen jälkeen idea muotoutui tällaiseksi. Malli on siis oma. Lanka on Sky Blue Alpacasin alpakkasilkkiä ja sitä kului noin 60g.\nVielä haluan kiittää SNY:tä ihanista lahjoista. Nyt pääsin vihdoin itse näkemään ne. Huivi on juuri sopiva eli pehmeä, lämmin, kaunis ja riittävän ohut korkeakauluksisen talvitakkini alle (sinne ei paksu huivi mahdu). Huivia olen ehtinyt jo testatakin ja pidän siitä tosi paljon. Suklaa oli myös todella hyvää ja käsivoidettakin kokeilin jo (hyvä tuoksu ja toimii). Puikkoja en vielä kokeile, pitää ensin saada joululahjaneuleet pois alta ennen kuin uskallan aloittaa mitään isotöistä (esim. pitsihuivia, vaikka kyllä ne houkuttelevat silti). Kiitos!\nLähettänyt Marja A klo 12:39 4 kommenttia:\nLähettänyt Marja A klo 11:43 3 kommenttia:\nSNY muisti minua paketilla. Paketti oli tullut jo pari päivää sitten, eilen mies kävi hakemassa sen postista ja tänään sain vihdoin mieheltä kuvan paketin sisällöstä. Itse pääsen näkemään nämä ihanuudet vasta viikon päästä kun menen kotiin. Kiitos paketista! Puikot sopivatkin täydellisesti suunnittelemiini huivimalleihin (Gathering of Lace kirjassa on useita pyöreitä huiveja ja muitakin isoja huiveja), käsivoide tulee tarpeeseen näin talven tullessa, huivi näyttää ihanalta ja lämpimältä ja se tuli myös tarpeeseen ja suklaa houkuttaa myös kovasti. :)\nMuuten onkin ollut kiirettä, mutta yritän saada jotain valmista esiteltävää viikonlopun aikana.\nLähettänyt Marja A klo 19:20 Ei kommentteja:\nTämä valmistui nyt aamulla. Idean sain jo viime viikonloppuna ja pakkohan sitä oli alkaa heti toteuttaa. Ostin turkoosia huovutusvillaakin ihan vähän kokeilua varten viime viikonloppuna ja sitten muistin varastossa olleet mohairjämät. Aloitin mustasta mohairista neulomaan laukkua ja parin tunnin päästä se olikin jo valmis. Tähän laukkuun meni kaikki noin 60g. Sitten laitoin laukun pesukoneeseen pyörimään ja se tuli ulos sopivan huopuneena. Neulahuovutin kukkakuvion villasta ja hahtuvasta ja en viime viikonloppuna ehtinyt sen enempää. Nyt aamulla ompelin helmet kukan keskustaan. Saatan vielä ommella siihen vetoketjun. En tiedä, mitä laukulla teen, koska itse en pidä mustaa, mutta se tahtoi heti puikoille.\nSitten olen kovasti neulonut Kepleriä ja se on jo melkein valmis. Päätinkin tehdä siitä takin ja neuloa etu/takakappaleen yhtenäisenä. Etu/takakappale on valmis ja hihat olin neulonut jo aikaisemmin, mutta hihoja pitää vielä säätää, koska palmikkokaitaleet tuntuivat liian tiukoilta. Sen jälkeen puuttuukin enää neuleen kokoaminen, pääntien huolittelu i-cordilla ja vetoketjun ompelu. Idenan bambulanka oli ihanaa neulottavaa, mutta melkein joka kerässä oli yksi solmu. Onneksi solmut olivat useimmiten kerän alussa tai lopussa ja lankaa oli riittävästi, joten nyt minulla on monia pieniä nyssäköitä bambulankaa ja vähän siitä jää muutenkin yli.\nTorstaina kävin kaupungilla ostamassa Kepleriin vetoketjun ja samalla ostin alennushelmiä ja uusimman Bead&Buttonin. Pitäisi kyllä tilata tuo lehti, mutta en tiedä millä aikaa tekisin ne kaikki ihanat mallit, mitä lehdessä on.\nJunassa ehdin neuloa muutaman sentin sukkaa. Teen nyt paria kirjavalle tähtikuviosukalle ja se ei varmaankaan ihan heti valmistu, koska lanka on ohutta, kirjoneulekuvio aika vaativa ja innostuskin vähäinen.\nLähettänyt Marja A klo 09:49 4 kommenttia:\nTunnisteet: helmityöt, huovutus, neuleet\nLähettänyt Marja A klo 14:36 Ei kommentteja:\nKävin askartelukaupassa ostamassa hopeista helmiäistä kankaanpainoväriä ja seuraavaksi ajattelin kokeilla jotain tämmöistä:\nViime viikolla katselin kuratahroja farkun lahkeissa ja siitä se idea sitten lähti. Tarkoitus on maalailla jotain pisaroita tai kuvioita farkun lahkeisiin. Farkut pitää kyllä pestä ensin, joten en varmaan tämän viikonlopun aikana ehdi toteuttaa tätä ideaa. Samaan koneelliseen voisi laittaa laukkukankaat kutistumaan.\nSitten päivän OT-osio (ei käsitöihin liittyvää siis). Eilen ostin tämän heijastimen, kun se oli niin kaunis. Perhosen muotoisessa heijastimessa näkyy heikosti nokkosperhon väritys, silloin kun se ei heijasta. Syksy tulee, aamut ja illat pimenevät, joten heijastimia tarvitaan taas.\nNeulerintamalla Kepler edistyy. Päätin, että nyt se pitää saada valmiiksi, että saan töihin jotain kivoja siistejä neuleita ja saan lankaa pois varastosta.\nEdit: Tuplakuva poistettu ja kiitokset sukkakehuista!\nLähettänyt Marja A klo 12:07 Ei kommentteja:\nTunnisteet: muut tekniikat, sekalaista\nLähettänyt Marja A klo 18:43 8 kommenttia:\nLähettänyt Marja A klo 10:56 1 kommentti:\nLähettänyt Marja A klo 13:26 Ei kommentteja:\nTorstaina minulle oli tullut pakettikortti. Koska lähettäjäkentässä oli c/o Kristel, niin kyseessä oli paketti SNY:ltä. Tänä aamuna pääsin sen hakemaan asiamiespostista. Paketti painoi 0,9kg, mitä ihmettä siellä voi olla?\nAvasin pakettia heti postista tultuani, vaikka kotiin on vain muutaman minuutin kävelymatka. Paketin sisällä oli ensin kaunis kassi (varsin täysi sellainen).\nKassin sisältä löytyi kahvintuoksuisia kynttilöitä (yksi suosikkituoksuistani, ehkä jopa se paras niistä), hopeatoffeeta, kortti ja itse kasvivärjättyä lankaa. Kynttilät kuvasin näin päin, jotta näkyy kuin kauniita ne ovat. Sisällä näyttäisi olevan kahvipapuja jonkinlaisessa geelissä, mutta sydän ei jatku sinne asti. Pitää varmaankin illalla kokeilla näitä. Vasemmalla oleva lankakerä on värjätty pietaryrtillä ja oikealla oleva nokkosella. Arvioin, että lankavarastoni kasvoi taas 100g (nämä ovat kyllä ihan pientä omiin sortumisiin verrattuna :D). Luulen, että näistä langoista tulee lapasia. Kaivoin jo kaapista muita vastaavan paksuisia villalankoja ja pohdiskelin väriyhdistelmiä. Luultavasti tulossa on siis kirjoneulelapasia. Olen aiemmin ostanut jostain torilta sipulilla värjättyä lankaa, mutta se osoittautui lähes samanväriseksi kuin nokkosella värjätty, joten sitä en voi yhdistää näihin. Oikeastaan nään jo langat kirjoneuleena tumman pohjavärin kanssa, ehkä tummanharmaalla pohjalla tai jopa mustalla (kunpa olisi enemmän aikaa neuloa kaikki mieleen tulevat suunnitelmat).\nKiitos paketista! Olen koko kuukauden jo odottanut yllätystä, mutta pakettisi tuli nyt ehkäpä juuri parhaaseen aikaan piristämään tätä viikkoa.\nMuuta raportoitavaa minulla ei nyt olekaan. Salaiset neuleet edistyvät ja ehdin junassa neuloa sukkaakin ja sukka on kohta valmis.\nLähettänyt Marja A klo 10:12 1 kommentti:", "timestamp": "2017-10-21T08:45:28Z", "url": "http://marjav.blogspot.com/2006/"}