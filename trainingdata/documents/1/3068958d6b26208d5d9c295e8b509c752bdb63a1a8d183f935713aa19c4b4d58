{"text": "Joka ikkunalla kaksi kynttilää - Senaatti-kiinteistöt\nValtion virastot valaistaan 100-vuotisitsenäisyyspäivän kunniaksi. Valtioneuvoston linnan juhlavalaistuksesta vastaa mies, joka ei ole malttanut jäädä eläkkeelle, koska pitää niin paljon työstään.\nSuomi 100 | 05.12.2017 13.14\nKun Valtioneuvoston linnan juhlavalaistus Helsingin Senaatintorin kupeessa syttyy itsenäisyyspäivänä kello 17, virastopalvelupäällikkö Urpo Nissinen, 66, on ollut töissä jo kymmenen tuntia. Vaihtanut virkavaatteet päälle, laittanut kolme kunniamerkkiä rintaansa, valvonut turva-aitojen pystytyksen Tuomiokirkon eteen ja miehittänyt kirkon ulko-ovet ja kryptat. Hoitanut juhlajumalanpalveluksen kutsuvieraat sisään, pitänyt Valtioneuvostossa nimenhuudon Presidentinlinnaan lähtevälle nelikymmenpäiselle porukalleen ja ohjannut heidät linnaan ”kaitsemaan vieraita”.\nValtioneuvoston juhlavalaistuksen suunnitelma on ollut Nissisellä jo pitkään valmiina. Ikkunalaudat on tyhjennetty ja valaistusta on alettu rakentaa viikkoa ennen itsenäisyyspäivää. Valaistu Suomi 100 -tunnus komistaa julkisivua jo nyt.\nViidennen kerroksen ullakolta on kannettu vuodenkierrossa pölyyntyneet kynttilät. Niitä on niin paljon, että pelkästään niiden kantamiseen kuluisi helposti kokonainen päivä.\n”Kyllä minäkin nuorena miehenä juoksin hakemaan kynttilöitä ullakkovintiltä. Se ei ollut puhtainta hommaa”, naurahtaa Nissinen, joka on hoitanut Valtioneuvoston valaisun vuodesta 1972.\nKyntteliköt ovat vaihtuneet hänen uransa aikana neljä kertaa. ”Vanhimmat näkemäni kyntteliköt ovat 50-luvulta.”\nNiissä valkoinen putki merkkasi kynttilää ja hehkulamppu kierrettiin bakeliittisydämeen. Jalat olivat viistot. Nykyiset metallijalkaiset on otettu käyttöön 90-luvulla.\n”Onneksi kynttilöitä ei enää tarvitse käydä napsauttamassa päälle yksi kerrallaan”, Nissinen sanoo. Silloin sai neljä miestä pinkoa pitkin valtavan rakennuksen käytäviä.\nVirastopalvelupäällikkö Urpo Nissinen ja virastomestari Mikko Havia testaavat Valtioneuvoston linnan ikkunoille tulevia kynttelikköjä. Senaatintorin puolen valaistus jatkuu 8. tammikuuta asti.\nVäki kokoontuu Senaatintorille katsomaan\nNykyään lamput ovat kytkimien takana ja syttyvät yhtä aikaa. Silti neljää miestä tarvitaan yhä. Kello kaksi iltapäivällä he kokoontuvat tarkistamaan kynttilät, harjoittelevat kerran tai kaksi. Kello 17 syttyvät kynttilät Senaatintorille tulleiden iloksi.\nSenaatintorin puoleisen julkisivun pilarit valaistaan parvekkeella olevilla valonheittimillä, kuten myös katolla olevat Suomen liput. Lippujen valaistus aloitetaan kello 8 ja lopetetaan kello 20, jolloin liput lasketaan.\n”Menemme vanhan kaavan mukaan. Väelle on tärkeää, että kynttilät syttyvät ajallaan”, Nissinen kertoo.\nSama nelikko on vahtimassa iltakymmeneen, että joka ikkunalla varmasti loistaa kaksi kynttilää.\nUrpo Nissinen puolestaan huolehtii yli puolenyön, että hänen tiiminsä on Presidentinlinnassa siellä missä tarvitaan. Nämä ministeriöiden ylivirastomestarit, hallinnolliset virkamiehet ja valvojat auttavat vieraita oikeisiin paikkoihin.\nOsa tiimistäni on airueina ja osa naulakoilla, siirtämässä kalusteita tai linnan ovella.\nVielä ennen kotiinlähtöä Nissinen tarkistaa, että linnan pääsisäänkäynnillä on kaikki kunnossa. Sitten hän hyppää toiseksi viimeistä kertaa itsenäisyyspäivän yönä autoonsa valtioneuvoston sisäpihalla. 22-vuotiaana valtioneuvostossa aloittanut mies aikoo malttaa eläkkeelle runsaan vuoden päästä, 68-vuotiaana.\nAamukammassa siis yksi itsenäisyyspäivävalaistus jäljellä.\nMiksi juuri kaksi kynttilää?\nKynttiläperinteelle on useampi selitys. Yhden tarinan mukaan se on perua Ruotsin valtakunnan ajoilta, jolloin kynttilät sytytettiin ikkunoille kuningasperheen merkkipäivinä tai vierailujen aikaan. Autonomian aikaan kynttilät puolestaan paloivat keisariperheen kunniaksi. Myös jääkäriliikkeellä oli tapana merkitä suojatalo, jossa Saksaan jääkäriksi lähtevä pystyi yöpymään turvallisesti.\nItsenäisyyspäivän kynttilät yleistyivät vuodesta 1927 lähtien, kun Itsenäisyyden liitto kehotti laittamaan kynttilät ikkunalle itsenäisyyspäivänä iltakuudesta yhdeksään. Aluksi niitä polttivat lähinnä porvaripuolueiden kannattajat kaupungeissa ja taajamissa. 1960-luvulta lähtien kynttilöitä paloi jo useimpien kotien ikkunoilla.\nValoa läpi yön\nValtion rakennukset valaistaan itsenäisyyspäivän kunniaksi koko maassa 6. – 7.12. välisenä yönä. Sisävalaistus on päällä kaikissa valtion rakennuksissa, joissa se on mahdollista toteuttaa. Lisäksi Senaatti-kiinteistöt antoi suomalaisille satavuotislahjaksi uuden pysyvän valaistuksen kahteen arvorakennukseemme, Kansallismuseoon ja Kansallisoopperaan.\nMyös Suomi 100 -organisaatio on kannustanut valaisemaan sinivalkoisin valoin paitsi koteja ja työpaikkoja myös rakennuksia, patsaita, siltoja, toreja, puistoja ja muita maamerkkejä kaikkialla Suomessa. Sinivalkoiset valot sytytetään itsenäisyyspäivän aattona 5.12. kello 18, ja valaisu päättyy torstaiaamuna 7.12. aamuyhdeksään mennessä.\nSenaatti sytytti valot 100-vuotiaalle Suomelle\nLue lisää artikkelista: Digitaalinen käyttöliittymä auttaa suojelemaan Kansallismuseon aarteita\nKansallismuseoon sijoitetut 50 anturia ovat mitanneet syksystä lähtien lämpötilaa ja ilmankosteutta, jotta esineillä olisi näyttelytiloissaan mahdollisimman hyvät oltavat. Uusinta teknologiaa hyödyntävään Senaatin pilottiprojektiin kuuluu myös viisi muuta rakennusta eri puolilla Suomea. Lue lisää\nLue lisää artikkelista: Paistorasvalla maailman ympäri\nBlogi | 11.12.2017 12.08\nNykyään on mukavasti tarjolla kalenterin täytettä niille, jotka haluavat olla aktiivisia ja seurata aikaansa. Viralliset juhlapyhät liputuksineen ovat kaikille tuttuja jo vuosikymmenien takaa. Muitakin liputuspäiviä alkaa olla jo pilvin pimein. Siniristilippu liehuu salossa keskimäärin joka toinen viikko, hieman riippuen siitä osuuko kyseiselle vuodelle kansanvallan merkkipäiviä eli valtiollisia tai kunnallisia vaaleja. Lue lisää\nLue lisää artikkelista: Rakennusalan omassa Slushissa keskiöön nousi ihminen\nRakennusalan yritykset, startupit, rahoittajat ja innovaattorit kokoontuivat tapaamaan toisiaan ja muokkaamaan tulevaisuutta Slushin kylkeen ReCoTech-tapahtumaan. Kysyimme viiden osallistujan tunnelmia paikan päällä ja päivä pöhinän jälkeen. Lue lisää", "timestamp": "2017-12-13T12:49:01Z", "url": "https://www.senaatti.fi/tyoymparisto/inspiraatio/artikkeli/joka-ikkunalla-kaksi-kynttilaa/"}