{"text": "14-vuotias Viljam Lappi speedwayn MM-finaalin 11:s | Moottoriurheilu.tv\nSpeedway 01.09.2017\nViljam Lappi on minimaalisesta kokemuksestaan huolimatta osoittanut todelliset lahjansa viime aikoina. Kuva: Lea Häyrinen\nViljam Lappi ajoi speedwayn 250-kuutioisten MM-finaalissa sijalle 11. Prahan finaaliin 14-vuotias suomalainen raivasi tiensä aiemmin ajetuista semifinaaleista, tie 16 parhaan joukkoon ei ollut läpihuutojuttu, vastassa oli vuosia enemmän ajaneita kavereita, joista osa ajaa jo 500 cc -luokan kilpailuissa. Huomion arvoinen seikka on se, että kyseessä oli vasta Lapin neljäs kilpailu koko urallaan 250 cc -luokassa.\nItse finaalikilpailu alkoi ”ei niin hyvissä merkeissä”, nuoren Ankkuri-kuljettajan ajosta paistoi jännittyneisyys, joten ensimmäinen erä ei kartuttanut pistepussia. Seuraaviin kahteen erään Lappi löysi syötön kohdalleen, erät tuottivat kaksi pistettä kummastakin, ja näin nuoren miehen MM-pistetili aukaistiin kerta heitolla.\nStartit sujuivat häneltä hyvin, mutta kilpailukokemuksen puute ehkä vaivasi hieman, vähänkin jos antoi tilaa alle, takaa tulija kuittasi sen välittömästi. Kolmen erän jälkeen nuorukaisen pistepussissa oli neljä pistettä, erittäin hieno suoritus ensikertalaiselta 14-vuotiaalta. Viimeiset kaksi erää eivät tuottaneet pisteitä kovasta taistelusta huolimatta, joten Ankkureiden kasvatin MM-debyytti jäi neljään pisteeseen, jotka oikeuttivat loppusijoitukseen 11.\nSeuraavan kerran Lappi nähdään kisaamassa kotimaassa, kun vuorossa on kaupunkiottelu Varkaudessa. Kuva: Lea Häyrinen\nLappi itse kommentoi kilpailua seuraavasti:\n”Näin pienellä kokemuksella hyvä tulos, mutta parempaan olisin itse halunnut päästä. Tämä Tšekin reissu antoi valtavasti kokemusta ja maaradalta sain mahtavan tuloksen, enemmän vaan kisoja ja treeniä alle.”\nKysymykseen kumpi on mieluisampi laji, speedway vai maarata, Lappi vastasi:\n“Odotan sitä, että pääsen 1000 metrin radalle kokeilemaan. Tätä vaan täytyy vielä odottaa pari vuotta, minimi ikä maaradalle kun on valitettavasti 16.”\nSeuraavaksi on vuorossa keskittyminen koulunkäyntiin, speedway-rintamalla Lappi nähdään radalla Varkaudessa 10.9. ajettavassa Varkaus vs. Riika -kaupunkiottelussa, jossa nuori mies ajaa Ankkureiden joukkueessa 250 cc -pyörällä.", "timestamp": "2020-08-07T21:24:02Z", "url": "https://www.moottoriurheilu.tv/14-vuotias-viljam-lappi-speedwayn-mm-finaalin-11s/"}