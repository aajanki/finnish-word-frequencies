{"text": "Tänään tv:ssä: Salaa kuvattu dokumentti kertoo, mitä shariatuomioistuimessa tapahtuu | Me Naiset\nTänään tv:ssä: Salaa kuvattu dokumentti kertoo, mitä shariatuomioistuimessa tapahtuu\nklo 15:33 | 9.2.2017\nIntegraatiopyrkimyksistä huolimatta Tanskan koraanikouluissa opetetaan ankaraa sharialakia. Fatma ja Mohammed kuvasivat salaa moskeijoissa. Kuva: Yle kuvapalvelu\nMies ja nainen kuvasivat salaa islamilaista yhteisöä, koraanikoulua ja shariatuomioistuimen toimintaa Tanskassa.\nIS TV-LEHTI: Viime vuonna valmistunut dokumentti Sharialakia Tanskassa vie katsojat Tanskan suurimpiin lähiöihin kuuluvaan Gellerupparkeniin Aarhusissa. Asukkaista valtaosa on muslimeja.\nMartin Kjær Jensenin ja Irene Thyrrin ohjaamassa dokumentissa kaksi ulkomaista henkilöä ottaa salanimet ja kuvaa salaa islamilaista yhteisöä sekä Aarhusissa että muualla Tanskassa Kööpenhaminaa myöten. Tarkoitus on selvittää, kuinka Tanskan muslimiyhteisön johtajat edistävät integraatiota ympäröivään yhteiskuntaan.\nSalaa kuvaavat henkilöt ovat olevinaan pari Fatma ja Mohammed, ja he sulautuvat yhteisöön hyvin sen jälkeen, kun ovat käyneet paljon moskeijassa. Fatma kuvailee pelkoaan erään moskeijakäynnin jälkeen. Perjantain saarna kertoi nuoren naisen saamasta kivitysteloituksesta esiaviollisen seksi vuoksi.\nDokumentti on kiinnostava ja osin hyvin jännittävä. Pääparin on omaksuttava taustatarina yksityiskohtia myöten, heidän laukkuihinsa ja vaatteisiinsa on ommeltu kameroita, ja he pääsevät paikkoihin, joista tanskalaisella yhteiskunnalla ei ole tietoa, kuten sharialakia opettaviin koraanikouluihin.\nImaamien neuvojen mukaan Fatman pitää alistua, totella ja hyvitellä miestään sekä hyväksyä toinen vaimo.\nYksi näistä paikoista on shariatuomioistuin, jossa puidaan Fatman pyyntöä erota miehestään. Taustatarinan mukaan Mohammed on väkivaltainen, ja haluaa ottaa toisenkin vaimon. Molemmat asiat ovat Tanskan lain mukaan kiellettyjä.\nImaamien neuvojen mukaan Fatman pitää alistua, totella ja hyvitellä miestään sekä hyväksyä toinen vaimo. Tämä kaikki on järkyttävää, mutta katsojan näkökulmasta asiaa käsitellään dokumentissa jo liikaakin. Olisi ollut hyvä nähdä myös, mitä neuvoja mies saa, ja millaista miehen elämä yhteisössä on.\nKymmenen vuotta sitten Muhammad-pilapiirroskohun aikaan silloinen imaami Ahmed Akkari kritisoi Tanskaa kovin sanoin. Nyt hän on entinen imaami ja antaa haastattelun. Hänen mukaansa neuvot muslimeille perustuvat siihen, mitä sharialaki neuvoo tai sallii.\nKiinnostavaa vastakkainasettelua nähdään, kun haastatellaan julkisesti imaameja Tanskan suurimmissa moskeijoissa. Niiden julkinen viesti kuuluu, että muslimiyhteisö on osa Tanskan yhteiskuntaa, ja Tanskan lakeja pitää noudattaa. Salakuvauksissa paljastuu toisenlainen maailma.\nTätä dokumentti ei kerro: Tanskassa toimii myös nainen imaamina. Hän on tanskalainen aktivisti ja kirjailija Sherin Khankan.\nUlkolinja: Sharialakia Tanskassa, TV1 to klo 22.00\nklo 17:29 | 10.2.2017\nJärkyttävää tietoa! Miten tuollaiset koskaan voisivat sulautua yhteiskuntaan, muslimit ovat jämähtäneet keskiajalle, kaikki muut ovat sivistyneet vuosien saatossa, mutta islaminuskoiset eivät. Trump on aivan oikeassa!\nklo 18:12 | 10.2.2017\nNiin että suurmoskeija Suomeenkin vain...", "timestamp": "2018-01-19T23:21:15Z", "url": "https://www.menaiset.fi/artikkeli/ajankohtaista/tv/tanaan-tvssa-salaa-kuvattu-dokumentti-kertoo-mita-shariatuomioistuimessa"}