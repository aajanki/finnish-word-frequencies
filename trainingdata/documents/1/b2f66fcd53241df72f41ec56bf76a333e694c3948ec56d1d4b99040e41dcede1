{"text": "Martti Tala on Hippoksen uusi eläinlääkäri - Hevosurheilu.fi\nMartti Tala on Hippoksen uusi eläinlääkäri\nMartti Tala siirtyy Vermon klinikalta Hippoksen leipiin. Kuva: Roosa Lindholm.\nHevossairauksien eläinlääkäri Martti Tala, 60, aloittaa ensi vuoden alussa Hippoksen eläinlääkärinä. Tala on valmistunut vuonna -85 Helsingin eläinlääketieteellisestä korkeakoulusta ja työskennellyt muun muassa Lahden, Oulun, Laukaan, Seinäjoen, Kuopion, Hyvinkään ja Porvoon hevosklinikoilla. Vermon klinikalla Tala on työskennellyt vuodesta 2015 lähtien.\n”Hippoksen eläinlääkärin paikka tuli auki ja useampi taho kehotti hakemaan. Ymmärsin sen, että tällaista mahdollisuutta ei enää elämässä välttämättä uudestaan vastaan tule vastaan, joten päätin hakea paikkaa”, Lahdessa asuva Tala sanoo.\nVahvuudekseen Tala näkee pitkän kokemuksensa ja sen kautta syntyneet verkostot.\n”Olen ollut lajissa mukana vuosikaudet erilaisissa rooleissa. Tunnen ihmisiä, muun muassa suurimman osan valmentajista ja paljon kollegoita. Tulen lajin sisäpuolelta, enkä usko, että siitä haittaakaan on.”\nHippoksen eläinlääkärin tehtäväkenttää on myös ratsupuolella.\n”Sitä on jonkin verran, kuten jalostukseen ja yleisiin hevosenpidon säädöksiin liittyen.”\nTala on tällä hetkellä mukana pienellä osuudella varsakimpassa.\n”Aina on ollut jotain porukkavirityksiä, välillä isompia ja välillä pienempiä. Varmaan on huomenna tiedossa taas yksi kimppaosuus lisää.”\nHippoksen nykyinen eläinlääkäri Reija Junkkari jättää tehtävänsä tällä viikolla ja siirtyy johtamaan omaa praktiikkaansa.", "timestamp": "2019-09-23T16:08:18Z", "url": "https://hevosurheilu.fi/ravit/raviuutiset/martti-tala-hippoksen-uusi-elainlaakari/"}