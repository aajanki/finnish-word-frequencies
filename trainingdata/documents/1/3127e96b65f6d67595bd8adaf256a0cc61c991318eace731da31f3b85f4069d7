{"text": "USA:n alhaiset inflaatioluvut ja myös EKP antoivat eurolle buustia - Taaleri\nEKP:lta tuttu ohjaus, mutta Draghilta pientä haukkamaisuutta\nUSA:n elokuun inflaatioluvut alle odotusten\nTurkin keskuspankki pääsemässä Erdoganin ikeestä\nEKP jätti eilisessä korkokokouksessaan korot odotetusti ennalleen (ohjauskorko 0,00 %, talletuskorko -0,40 %). Ohjeistus rahapolitiikan jatkosta pysyi niin ikään samana, eli ostojen määrä ensin putoaa lokakuussa ja sitten loppuu vuodenvaihteessa. Uudelleensijoitukset jatkuvat vielä tämänkin jälkeen ja ainakin H1 2019 yli eikä sillä aikavälillä myöskään nosteta ohjauskorkoa.\nEKP laski odotetusti kuluvan ja ensi vuoden talouskasvuennusteita – molempia prosentin kymmenyksellä tasoille 2018 2,0 % ja 2019 1,9 %. Inflaatioennusteisiin ei koskettu, mutta tulkitsimme Draghin korostaneen riskejä inflaation laahaamisesta hieman odottamaamme vähemmän, vaikka talouskasvuennusteita laskettiinkin.\nUSA:n inflaatio kehittyi elokuussa odotuksia hitaammin. Kuluttajahinnat nousivat 2,7 % vs. odotus 2,8 % ja pohjahinnat, eli pois lukien ruoka ja energia, nousivat 2,2 % vs. odotus 2,4 %.\nEuro vahvistui ja näemme syytä sekä EKP:ssa että etenkin USA:n inflaation pehmeydessä, joka lähetti dollarin suoraan alas tasolta 1,162 tasolle 1,17. Euro vahvistui myös muita valuuttoja kuin dollaria vastaan ja siksi uskomme myös EKP:n hienoisella haukkamaisuudella olleen vaikutusta.\nTurkin keskuspankki herätti markkinoissa toivetta siitä, että kuitenkin pystyy myös itsenäisiin päätöksiin eikä vain kulkemaan Erdoganin talutusnuorassa. Eilen se nosti korkonsa 17,75 %:sta 24,00 %:iin vapaapudotuksessa olleen valuuttansa suojelemiseksi. Nosto oli paitsi vastoin Erdoganin tahtoa myös markkinoiden odotuksia rivakampi ja bonuksena tuli vielä lupaus kiristää lisää mikäli tarve vaatii. Turkki ja muutkin kehittyvät markkinat saivat tästä hieman helpotusta. Toki USA:n inflaatioluvut tukivat kehittyviä markkinoita myös.\nKauppasotajuttujen ympärillä eilen Trump lausui jälleen niitä ja näitä, mutta näkemyksemme on, että neuvotteluratkaisu lähestyy jollain aikavälillä. Ministeritason kokoukset Kiinan kanssa on sovittuna ja asiat vaikuttavat etenevän.\nMarkkinat avaavat euroalueella pari kymmenystä ylös ja talousdatassa perjantaille tyypilliseen tapaan hiljaista.", "timestamp": "2019-05-25T15:33:14Z", "url": "https://www.taaleri.com/fi/ajankohtaista/paivan-polttavat/usan-alhaiset-inflaatioluvut-ja-myos-ekp-antoivat-eurolle-buustia"}