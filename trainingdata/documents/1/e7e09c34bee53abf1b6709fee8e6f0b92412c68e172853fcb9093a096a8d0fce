{"text": "Presidentti Trump vs. populisti Trump\nSuhtautuminen Yhdysvaltojen seuraavaan presidenttiin Donald Trumpiin on muuttunut dramaattisesti. Markkinat, poliittiset kommentaattorit ja ekonomistit suhtautuivat hänen mahdolliseen valintaansa aluksi ivallisesti ja lopulta pelonsekaisin tuntein. Jos Clinton edusti jatkuvuutta, Trump edusti muutosta, joka tulkittiin vahingolliseksi taloudelle ja markkinoille.\nTrumpin valintaa seurannut markkinakorjaus ei kestänyt edes kokonaista työpäivää. Mörön metamorfoosi salonkikelpoiseksi oikeistopoliitikoksi tapahtui voittopuheen myötä. Puheessaan Trump halusi osoittaa, että häntä äänestäneet olivat ymmärtäneet hänet oikein. Vaalipuheita ei pitänyt ottaa kirjaimellisesti. Kriitikot olivat olleet tulkinnoissaan naiiveja.\nViikon kuluessa mielikuva Trumpista muuttui positiiviseksi. Mediassa häntä on jopa verrattu Ronald Reaganiin.\nUsko elvyttävästä talouspolitiikasta nostaa osakkeita ja korkoja\nOsakemarkkinoiden reaktio on vaihdellut Yhdysvalloissa, Euroopassa ja kehittyvillä markkinoilla. Trumpin puheet merkittävästä finanssipoliittisesta elvytyksestä ovat siivittäneet amerikkalaiset osakkeet nousuun. Markkinat eivät usko vaalipuheiden megalomaaniseen mittakaavaan, mutta merkittävään finanssipoliittiseen elvytykseen kuitenkin. Sykliset osakkeet ovat pärjänneet paremmin kuin defensiiviset osakkeet.\nLupaukset yritysveronalennuksista parantavat kaikkien yritysten tuloksia, riippuen niiden tämän hetkisestä todellisesta veroasteesta. Infrastruktuurihankkeet ja kotitalouksien veronalennukset hyödyttävät kotimaisesta kysynnästä eläviä yrityksiä kuten kulutustavarayrityksiä. Puolustusvoimien budjetinlisäykset nostavat taas puolustus- ja ilmailualoja. Finanssisektorin sääntely on mannaa yhdysvaltalaisille pankeille.\nEuroopassa osakkeet ovat junnanneet paikallaan, ja protektionistiset puheet ovat vahingoittaneet kehittyvien talouksien osakkeita. Ulkomaankaupan suhteen markkinat eivät usko, että Trump todellaa asettaa 30-40 prosentin rankaisutullit Kiinan ja Meksikon tuonnille. Kevyttä protektionismia kehittyvillä markkinoilla kuitenkin hinnoitellaan.\nTulleista kärsivät tietenkin erityisen paljon ne kehittyvät taloudet, joiden ulkomaankauppa on Yhdysvalloista riippuvaista. Meksiko ja Kiina ovat kaksi suurta taloutta, joiden odotetaan kärsivän erityisen paljon Trumpin politiikasta.\nKorkomarkkinoilla linja on ollut hermostuneen yhtenäinen. Trumpin tarjoama merkittävä elvytys matalan työttömyyden vallitessa on perinteinen resepti inflaatiolle. Inflaatio on taas myrkkyä korkomarkkinoille. Korot ovat nousseet sekä Yhdysvalloissa, että Euroopassa, ja kehittyvissä maissa vieläkin ankarammin kuin kehittyneissä talouksissa.\nItalian kansanäänestys tuo populismin Manner-Eurooppaan\nBrexitin ja Trumpin aiheuttanut populismi tekee maihinnousun Manner-Eurooppaan, kun sunnuntaina Italiassa järjestetään perustuslakia koskeva kansanäänestys. Pääministeri Renzi haluaa muuttaa sekavaa perustuslakia, jotta hän kykenisi toteuttamaan rakenteellisia uudistuksia.\nVaikuttaa vahvasti siltä, että kansa hylkää Renzin aloitteen, jonka myötä hän saattaa hyvinkin erota virastaan. Tämä sysäisi Italian poliittiseen pysähdystilaan. Markkinat reagoivat EI-tulokseen negatiivisesti, mutta todennäköisesti maltillisesti, sillä hylkäykseen on jo varauduttu.\nItalian kansanäänestys on kuitenkin vain esisoittoa. Vaaleja järjestetään alkuvuodesta Hollannissa, keväällä Ranskassa ja loppuvuonna Saksassa. Marine Le Penin valinta Ranskan presidentiksi olisi jo sen luokan shokki, että jo Brexitistä vahingoittunut Euroopan Unioni ei olisi entisensä.\nLue myös aiempi artikkelini Trumpin vaalivoiton merkitys taloudelle ja sijoittajalle\n-Valtteri Ahti\nEvlin Aamukatsaus tuo pörssin kuumimmat uutiset ja yritykset analysoituna sähköpostiisi. Joka arkiaamu. Veloituksetta.\nOletko sijoittaja vai spekulantti?\nEvli onnittelee Slush 100 -voittajaa, CybelAngelia", "timestamp": "2019-02-22T08:36:31Z", "url": "https://blog.evli.com/presidentti-trump-vs-populisti-trump"}