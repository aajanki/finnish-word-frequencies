{"text": "Kisaraportti 21.8.2010: SM-kilpailut Padasjoella - Kanoottipurjehtijat.fi\nNyystölanlahti Padasjoella tarjosi kanoottipurjehtijoille erinomaiset olosuhteen kanoottipurjehduksen SM-kilpailuille. Suomen Kanoottiliiton alaiset mestaruuskilpailut järjesti lajin erikoisyhdistys Suomen Kanoottipurjehtijat. Kilpailut käytiin ACA- ja avoimessa luokassa. ACA luokassa kaikki purjehtivat samanlaisella amerikkalaisten suunnittelemalla purjeella. Muutoin kanootti täyttää perinteisen avokanootin mitat. Avoimessa luokassa säännöt ovat varsiin vapaat, ja se onkin tarkoitettu aktiivisille rakentelijoille, jolloin säännöt eivät aseta juurikaan rajoituksia luovuudelle. Vesillä olikin laaja kirjo itse rakennettuja purjekanootteja. Ensimmäisessä lähdössä heikko ja pyörivä tuuli koetteli purjehtijoiden taitoja ja kärsivällisyyttä. Tasaisessa kilpailussa pienistäkin virheistä aiheutui sijan menetyksiä. Toisessa ja kolmannessa lähdössä noin 5-6 m/s tuuli helpotti kilpailua ja kilpailijoiden keskinäiset voimasuhteet tulivat paremmin esiin. Vanhat konkarit Asko Nikander ja Tapani Pakarinen tekivät tasaista jälkeä ja purjehtivat mestareiksi. Naisten sarjassa Minttu Rahkola oli iloinen yllätys ja nappasi mestaruuden ensikertalaisena. ACA luokka, naiset 1. Minttu Rahkola, Tuusulan Melojat 2. Ulla Lassila, Suomen Kanoottipurjehtijat 3. Leni Mäkinen, Suomen Kanoottipurjehtijat ACA luokka, miehet 1. Tapani Pakarinen, Porvoon Wiking 2. Jarno Nykänen, Suomen Kanoottipurjehtijat 3. Simo Poikolainen, Tuusulan Melojat Avoin luokka 1. Asko Nikander, Suomen Kanoottipurjehtijat 2. Kari Nykänen, Tuusulan Melojat 3. Olli Malve, Porwoon Wiking", "timestamp": "2017-03-27T06:35:25Z", "url": "http://www.kanoottipurjehtijat.fi/kilpailut/kisaraportti-21-8-2010-sm-kilpailut-padasjoella"}