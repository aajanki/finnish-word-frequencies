{"text": "Metropolia AMK - Uutiset - Metropoliaan eniten hakijoita yhteishaussa\nMetropoliaan eniten hakijoita yhteishaussa\nMetropolia on edelleen hakijamäärältään Suomen suurin ammattikorkeakoulu, vaikka viime vuoteen verrattuna nuorten koulutukseen hakeutuikin aikaisempaa vähemmän opiskelupaikkaa haluavia. Juuri päättyneen yhteishaun alustavat tiedot kertovat, että aikuiskoulutuksen hakijamäärä puolestaan kasvoi huomattavasti.\nUusi rakennusarkkitehtikoulutus kiinnosti hakijoita\nMetropolian nuorten suomenkieliseen tutkintoon johtavaan koulutukseen haki kevään yhteishaussa alustavien tietojen mukaan 11 327 hakijaa, mikä on lähes 600 edellisvuotta vähemmän. Viimevuotinen hakijamäärä oli poikkeuksellisen suuri, kasvua oli tuolloin edellisestä vuodesta yli 1 500.\nSuomen muihin ammattikorkeakouluihin verrattuna pääkaupunkiseudulla sijaitsevaan Metropoliaan hakeutuu edelleen eniten hakijoita. Vetovoimalla mitattuna Metropolia on maan toiseksi suosituin ammattikorkeakoulu: yhteen koulutuspaikkaan oli 6 ensisijaista hakijaa. Suosituin opinahjo oli Tampereen ammattikorkeakoulu, jossa hakijoita oli yhteen paikkaan 6,6. Valtakunnallisesti vastaava luku oli 4,4.\nNuorten keskuudessa suosituimmat koulutusalat olivat sosiaali- ja terveysala sekä kulttuuriala. Sosiaali- ja terveysalalla halutuimpia olivat fysioterapian ja suuhygienistin koulutukset. Kulttuurialalla nuoria kiinnostivat eniten elokuvan ja television, muotoilun ja viestinnän koulutukset.\nUusi rakennusarkkitehtuurikoulutus kiinnosti nuoria erittäin paljon: yhtä rakennusarkkitehtuurin koulutuspaikkaa haki 8,6 ensisijaisia hakijaa.\nAikuiset hakevat opiskelemaan\nYhteishaussa Metropolian aikuiskoulutuksen hakijamäärä kasvoi huomattavasti viime vuoteen verrattuna. Ensisijaisia hakijoita oli yli 4 600, mikä on yli 900 enemmän kuin viime keväänä. Yhtä aloituspaikkaa haki 8,8 ensisijaista hakijaa. Koko maan vastaava luku oli 5,2.\nAikuiskoulutuksen hakijamäärä kasvoi myös valtakunnallisesti. Metropolian aikuishakijoiden määrä kasvoi 17 prosenttia kun valtakunnan tasolla aikuishakijoiden määrä kasvoi 11 prosenttia.\nSosiaali- ja terveysalalla aikuishakijoita oli eniten sosiaalialan ja fysioterapian koulutuksiin. Kulttuurialalla kiinnostavin koulutus oli viestintä. Tekniikan alalla hakijoita oli erityisesti rakennusalan työnjohdon koulutukseen ja talotekniikkaan. Liiketalous säilytti paikkansa yhtenä vetovoimaisimmista koulutuksista.\nYlemmistä ammattikorkeakoulututkinnoista vetovoimaisimpia koulutuksia olivat jälleen sosiaali- ja terveysalalla kehittäminen ja johtaminen sekä kulttuurialan mediatuottaminen.\nTämän kevään yhteishaku oli viimeinen ammattikorkeakoulujen yhteishaku, ensi syksynä haku korkeakouluun toteutetaan yliopistojen ja ammattikorkeakoulujen uudella yhteisellä järjestelmällä.\nSuunnittelija Sirkku Mäntyniemi\nsirkku.mantyniemi@metropolia.fi", "timestamp": "2018-10-22T02:08:46Z", "url": "https://www.metropolia.fi/ajankohtaista/uutiset/?tx_ttnews%5Btt_news%5D=4590&cHash=cca3b78cdb0f2f8585c5b85e482b462f"}