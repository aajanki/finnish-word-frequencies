{"text": "Tavallisen maatalousympäristön lajiston runsaus selvitetään - Kotimaa - Helsingin Sanomat\nTavallisen maatalousympäristön lajiston runsaus selvitetään\nLaidunniityillä on yllättävän vähän perhosia\nNURMIJÄRVI. Pellon piennarta kulkeva Suomen ympäristökeskuksen (Syke) erikoistutkija Mikko Kuussaari heilauttaa haaviaan. Saaliiksi jää perhonen, jonka siivissä on valkoista ja tummanruskeaa. \"Ruutumittari\", Kuussaari muistelee otuksen suomenkielistä nimeä.\nKuussaari esittelee\nlaajaan tutkimukseen sisältyvää koealaa Lepsämän kylän mailla Nurmijärvellä.\nTutkimuksessa selvitetään tavallisen maatalousympäristön lajiston monimuotoisuus, ja miten ympäristötuki vaikuttaa siihen. Tätä ei vielä tiedetä, mutta kun tietämys lisääntyy, niin ympäristötukea voidaan kehittää siten, että se edistää nykyistä paremmin luonnon monimuotoisuutta.\nTutkimukseen osallistuvista Syke tutkii hyönteisiä ja Riista- ja kalatalouden tutkimuslaitos lintuja. Helsingin yliopisto sekä Maa- ja elintarviketalouden tutkimuskeskus selvittävät kasvien tilanteen.\nLepsämän kylän tutkimuskohde sijaitsee loivassa rinteessä, jota verhoaa tuuhea niitty kukkineen. Aurinko paistaa lämpimästi, linnut livertävät ja yksi viereisen laitumen lehmistä tuijottaa pitkään outoa seuruetta.\nTutkimuskohteessa on 50 metrin linja, jolta lasketaan perhosten määrä viisi metriä leveältä kaistaleelta. Lisäksi telineestä roikkuu kirkkaankeltainen pölyttäjähyönteisiä pyydystävä ansa. Siinä oleva myrkky on tappanut viitisentoista kimalaista - kasassa on muun muassa kivikko- ja mantukimalaisia. Yhtä arvellaan pelto- tai kartanokimalaiseksi.\nLajin tunnistus on usein niin vaikeaa, että se on tehtävä mikroskoopilla.\nSamantapaisia koekohteita on eri puolilla Etelä-Suomea suuri määrä.\nEsimerkiksi päiväperhosia on eniten kuivilla niityillä, pellon pientareilla niitä on vähemmän.\nEläinten laidunnus\non tärkeää, jotta niityt säilyvät, mutta toisaalta voimakas laidunnus vähentää selvästi perhosten määrää: lehmät pistelevät toukat säälimättä poskeensa. Jos laidunnuksessa pidetään välivuosia, perhoskannat runsastuvat nopeasti.\nPeltomaiden yleisimpiä\npäiväperhosia ovat tesmaperhonen, lanttuperhonen, sitruunaperhonen ja loistokultasiipi.\nMaatalousympäristön monimuotoisuus on selvästi jo hyötynyt ympäristötuesta, sanoo erikoistutkija Juha Tiainen Riista- ja kalatalouden tutkimuslaitokselta.\nEsimerkiksi alun perin vesiensuojelun edistämiseksi perustetuista suojakaistoista ja -vyöhykkeistä on paljon hyötyä. Niiltä löytävät elintilaa niin kasvit, hyönteiset kuin linnutkin.\nPitkään harvinaistunut\nruisrääkkä on viime vuosina yleistynyt suojavyöhykkeiden ansiosta. Osasyynä kannan vahvistumiseen Suomessa on kuitenkin ruisrääkän runsastuminen lähialueilla, missä peltoja on jätetty viljelemättä.\nTiainen on tehnyt havaintoja myös luomupelloilla. \"Niillä on enemmän lintuja kuin muilla pelloilla. Ainakin kiuruja ja töyhtöhyyppiä - siellä on ilmeisesti enemmän ruokaa.\" Luomupelloilla on muita peltoja runsaammin hyönteisiä ja rikkakasveja. Lisäksi niiden maaperässä on tavallista enemmän orgaanisia aineksia, jotka lisäävät matojen ja kuoriaisten määrää.", "timestamp": "2017-12-13T04:08:36Z", "url": "https://www.hs.fi/kotimaa/art-2000003975165.html"}