{"text": "Elintarvikealan kilpailukyky kasvuun - Itämeri-yhteistyön tulokset apuneuvoksi\nElintarvikealan kilpailukyky kasvuun - Itämeri-yhteistyön tulokset apuneuvoksi\tItämeren alueen elintarvikealan Baltfood-yhteistyöprojekti tuotti runsaasti sovelluskelpoista teknologia- ja markkinatietoa. EU:n tukeman projektin rahoitus päättyi tammikuussa 2012, mutta projektin tulokset ja alan liiketoiminnan kehittämisen tueksi luodut työkalut ovat jatkossakin yritysten ja tutkimuksen hyödynnettävissä.\nYksi kolmivuotisen Baltfood-yhteistyön painopistealueista oli ruokatrendien tutkimus. Sen tuloksena mm. tunnistettiin nykypäivän tärkeimmät megatrendit: terveys, kestävä kehitys ja identiteetin osoittaminen. Elintarvikealan muutosten ja ravitsemuksellisten trendien seurantaan projektissa kehitettiin verkkotyökalu, TrendWiki.\nProjektissa perustettuun Baltfood T&K-verkostoon kuuluu kolmekymmentä tutkimus- ja kehittämiskeskusta Itämeren alueella. Verkoston kautta yritykset voivat esimerkiksi etsiä kumppaneita prosessien parannushankkeisiin tai avustajia tuotteiden markkinoille saattamiseen. Kasvuun ja uusille markkinoille tähyävät yritykset voivat hyödyntää myös Baltfood-tutkimusten muun muassa Venäjän, Valkovenäjän ja Ukrainan markkinoista tuottamaa tietoa.\nBaltfood Akatemia puolestaan perustettiin tarjoamaan elintarvikealalle ajasta ja paikasta riippumatonta verkkokoulutusta ajankohtaisista teemoista. Akatemian virtuaalisessa luentosalissa voi myös keskustella kansainvälisten kollegojen kanssa elintarvikelainsäädännön tai kuluttajakäyttäytymisen kansallisista eroista.\nRuoka-Suomi -teemaryhmän erityisasiantuntija Heidi Valtari Turun yliopiston koulutus- ja kehittämiskeskus Braheasta toivoo projektin tuloksia hyödynnettävän aktiivisesti.\n- Itämeri-yhteistyön tuottamasta tiedosta riittää vielä pitkään ammennettavaa myös suomalaisille pk-yrityksille ja muille alan toimijoille. Pidän hyvinä myös mahdollisuuksia lähivuosina uusien sisältöjen tuottamiseen ja uudenlaisten yhteistyömuotojen kehittämiseen, arvioi projektiin aktiivisesti osallistunut Valtari.\nYhteistyö jatkuu - elintarvikkeet alueen vahvuudeksi Baltfood-yhteistyössä mukana olleista maista Suomi, Saksa, Tanska ja Liettua ovat sopineet yhteistyön jatkamisesta saumattomasti. Työtä koordinoimaan on perustettu Baltfood-sihteeristö, joka ylläpitää projektin aikana luotua Itämeren alueen ruokasektorin tiede-, yritys- ja julkisia yhteisöjä palvelevaa tutkimus- ja kehitystoiminnan verkostoa.\nSihteeristön päämääränä on vahvistaa Itämeren aluetta ruoka-alueena. Yhtenä tavoitteena on nostaa ruoka ja elintarvikkeet merkittävään asemaan kannattavaa, kilpailukykyistä ja kestävää toimintaa tuottavalla Itämeren alueella ja sen kehittymiseen vaikuttavissa linjauksissa.\nTarkemmin työkaluista ja sisällöistä: englanniksi www.baltfood.org - project results ja suomeksi www.ruokasuomi.fi - oppaat ja ohjeet\nLisätietoja:Heidi Valtari, Koulutus- ja kehittämiskeskus BraheaTurun yliopistoLemminkäisenkatu 14-18 A, 20520 TurkuPuhelin 02 333 6416, 0400 487 160sähköposti Tämä sähköpostiosoite on suojattu spamboteilta. Tarvitset JavaScript-tuen nähdäksesi sen.\n· www.baltfood.fi", "timestamp": "2013-05-25T18:20:13Z", "url": "http://www.foodforlife.fi/finnish/suomen-foorumi/uutiset/218-elintarvikealan-kilpailukyky-kasvuun-itaemeri-yhteistyoen-tulokset-apuneuvoksi-"}