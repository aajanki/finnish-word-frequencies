{"text": "Kirkko soikoon - Johannes-passio kajahtaa Kirkko soikoon -festivaalilla huippukokoonpanon voimin\nKirkko soikoon 2016\nEtusivu > 2016 > 03 > Johannes-passio kajahtaa Kirkko soikoon -festivaalilla huippukokoonpanon voimin\n16.03.2016 08:00 / päivitetty 21.03.2016 08:50\nJ.S. Bachin intensiivinen pääsiäiskertomus Johannes-passio esitetään Kirkko Soikoon -festivaalin päätöskonserttina Johanneksen kirkossa palmusunnuntaina 20. maaliskuuta.\nTiedossa on tinkimätön musiikkielämys, kun Euroopan arvostetuimpien barokkiorkesterien joukkoon noussut Helsingin barokkiorkesteri sekä palkittu kamarikuoro Key Ensemble yhdistävät voimansa Bach-tulkintaan. Johannes-passion johtaa suomalaisen barokin kultasormi, cembalisti Aapo Häkkinen.\nRakastettua ja dramaattista passiota tähdittää Euroopan areenoilta poimittu solistikaarti. Sopraanona esiintyy islantilainen Thora Einarsdottir, joka on laulanut sopraanorooleja Euroopan tärkeimmillä konserttiareenoilla Englannin kansallisoopperasta Saltzburgiin ja palkittu taiteellisesta työstään ritarikillan tunnuksin Islannissa ja Tanskassa. Johannes-passion kauniit altto-osuudet laulaa mezzosopraano Melis Jaatinen, tenorina puolestaan esiintyy kotimaassaan tunnettu saksalainen tenori Markus Francke.\nBasso Cornelius Uhle on esittänyt Johannes-passiota pikkupojasta lähtien maineikkaan Dresdner Kreutzchor -poikakuoron solistina ja urallaan laulanut oopperaa, oratorioita ja liediä ympäri Eurooppaa. Yhteistyöstä Helsingin barokkiorkesterin kanssa Uhle toteaa:\n\"Euroopassa kuulee myös Bach-tulkintoja, joissa muoto on täydellinen, mutta sydän ei ole mukana. Näin ei ole Aapo Häkkisen kohdalla. Häkkisen johtamana Bachia soitetaan sydämellä.\"\nJohannes-passio esitetään Helsingin Johanneksenkirkossa palmusunnuntaina 20.3. kello 18, liput Lippupalvelusta tai tuntia ennen ovelta.\nHelsingin barokkiorkesteri soittaa Johannes-passion orkesterina Kirkko soikoon -festivaalilla. Kuva: Heikki Tuuli\n© Helsingin seurakuntayhtymä", "timestamp": "2017-11-24T15:03:14Z", "url": "http://kirkkosoikoon.fi/uutiset/2016/03/ya6ZarQkL.html"}