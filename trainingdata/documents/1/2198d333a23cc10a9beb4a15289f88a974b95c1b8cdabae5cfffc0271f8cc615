{"text": "Myönteinen organisaatiokulttuuri: tutkimus organisaation kehittämisestä\nKURRONEN, ELINA (2012)\ngradu05542.pdf (1.406Mt)\nKURRONEN, ELINA\nhttp://urn.fi/urn:nbn:fi:uta-1-22137\nTämän tutkimuksen päätehtävänä on selvittää, miten johtamisella voidaan vaikuttaa myönteisen organisaatiokulttuurin luomiseen, kehittämiseen ja ylläpitämiseen organisaatiossa. Tähän kysymykseen vastatakseen tutkimuksessa selvitetään, mitkä ovat tärkeimmät myönteisen organisaatiokulttuurin tekijät, joihin vaikuttamalla johtamisella voidaan kehittää organisaatio-kulttuurin myönteisyyttä, ja kuinka nämä toteutuvat henkilöstön ja esimiesten mielestä heidän työssään.\nTutkimuksen kohdeorganisaationa oli Hämeenlinnan kaupungin Terveyttä ja toimintakykyä edistävät palvelut. Tutkimusmenetelmäksi valittiin kvantitatiivinen tutkimusote ja tutkimuksen empiirinen aineisto kerättiin standardoidulla kyselylomakkeella Tampereen yliopiston E-lomakeohjelmalla. Tutkimuksen kohdejoukko muodostui tutkimuksen näkökulman mukaisesti koko Hämeenlinnan kaupungin Terveyttä ja toimintakykyä edistävien palveluiden henkilöstöstä ja keski-johdosta eli aikuissosiaalityön, henkisen hyvinvoinnin, maahanmuuttajapalveluiden ja vammaispalveluiden toimialueiden työntekijöistä ja lähiesimies- ja päällikkötasolla työskentelevistä henkilöistä. Kyseessä oli siis kokonaistutkimus ja kyselylomakkeeseen vastasi 55 henkilöä. Tutkimuksen vastausprosentiksi muodostui 52,4 %.\nTutkimuksen teoreettinen viitekehys ilmentää johtamisen vaikutuksia organisaation kulttuurin myönteisyyteen. Tutkimuksen pääkäsitteet ovat organisaatio, johtaminen, myönteinen organisaatiokulttuuri ja vaikutukset. Tutkimuksen tieteellinen tavoite on eksploratiivisen tiedon tuottaminen niistä myönteisen organisaatiokulttuurin tekijöistä, joihin vaikuttamalla johtamisella voidaan kehittää organisaatiokulttuurin myönteisyyttä. Tutkimuksessa tarkastellaan ilmiön keskeisimpiä ja kiinnostavimpia piirteitä ja, kuinka nämä toteutuvat henkilöstön ja esimiesten mielestä heidän työssään.\nKaikkein tärkeimpänä organisaatiokulttuurin myönteisyyteen vaikuttavana tekijänä pidettiin sitä, että työkavereihin voi luottaa. Lähes yhdeksän kymmenestä vastaajasta myös koki, että työkavereihin voi luottaa erittäin hyvin tai melko hyvin. Kehittämisen varaa havaittiin työyhteisön arvoista keskustelemisessa ja työyhteisön arvoista yhdessä päättämisessä. Myös palkitsemisjärjestelmän selkeydessä koettiin olevan parantamisen varaa. Hyvistä suorituksista palkitsemista pidettiin nimittäin hyvin tärkeänä asiana, mutta yli puolet vastaajista koki sen toteutuvan huonosti. Esimiehet olivat selkeästi työntekijöitä sitoutuneempia työyhteisön arvoihin. Esimiesasemassa työskentelevät olivat myös poikkeuksetta työntekijöitä tyytyväisempiä organisaatiokulttuurin myönteisyyteen vaikuttavien vuorovaikutuksen osa-aluieden toteutumiseen.\nAsiasanat:organisaatio, johtaminen, myönteinen organisaatiokulttuuri, vaikutukset", "timestamp": "2018-09-22T04:54:29Z", "url": "http://tampub.uta.fi/handle/10024/83128"}