{"text": "30 vuotta sitten Michael Jackson oli Bad - Miten levy otettiin vastaan 1987? | Anakonda\n02. lokakuu 2017\nBad -albumi julkaistiin kohtuuttomaan saumaan: sen edeltäjä oli Thriller, Michael Jacksonin ja koko pop-musiikin historian mullistanut täysosumalevy. Saattoiko syksyllä 1987 viiden vuoden odotuksen jälkeen tuleva levy millään vastata Thrillerin nostattamia odotuksia? Sitä, että Jackson oli luonut kauttaaltaan mainion Thrillerin sinkkuhiteillä (muun muassa nimikappale, Billy Jean, Beat It) kokonaan uuden pop-soundin ja nostanut muun muassa musiikkivideoiden ilmaisun todellakin nextille levelille siihen mennessä nähtyyn verrattuna.\nJacko tiesi tilanteen itsekin ja oli päättänyt uusiutua. Lapsenomaisen hymyilijän tilalla ärjyi nyt sinkku- ja nimibiisissä paha-Michael. Hän julisti ylähuuli tiukkana olevansa Bad.\nMyös aikalaisarvioiden kirjoittajat ymmärsivät asetelman. Muun muassa Washington Post (kirjoittaja Richard Harrington) ja Los Angeles Times (Richard Cromelin) totesivat, että levyä on reilumpaa verrata aiempaan soololevyyn Off the Walliin kuin Thrilleriin. Molemmat tosin sanoivat pitävänsä levystä eikä Cromelin malttanut olla sanaleikkimättä: hänen mielestä levy oli \"not bad\".\nYleisin tähtimäärä levylle oli 3/5, joskin neljä tähteä antanut arvovaltaisen Rolling Stonen Davitt Sigerson piti levyä tuoreeltaan parempana kuin Thrilleriä, \"vaikka siinä olekaan samanlaisia virstanpylväitä kuin Billie Jean\".\nAlbumin listasijoitukset olivat vakuuttavia: Bad nousi listaykköseksi kaikilla tärkeimmillä markkina-alueilla Yhdysvalloissa, Saksassa, Japanissa ja Britanniassa sekä kymmenissä muissa maissa. Levyä myytiin kymmeniä miljoonia kappaleita, lähteestä riippuen 30 tai 35 miljoonaa. Albumilta julkaistiin useita sinkkubiisejä, joista viisi nousi Yhdysvaltain listaykköseksi.\nMiten hyvin levy on kestänyt aikaa? Sen voi kuunnella tästä Spotifyn kautta:", "timestamp": "2020-05-30T02:37:13Z", "url": "http://anakonda.fi/nostalgia-muistatko-t%C3%A4m%C3%A4n/30-vuotta-sitten-michael-jackson-oli-bad-miten-levy-otettiin-vastaan-1987"}