{"text": "|YLE| Free Your Mind - Gävlen sirkuslukion Alex valloitti köysitaituroinnillaan\nGävlen sirkuslukion Alex valloitti köysitaituroinnillaan\nLenkkiköyden varassa Isossa teltassa taituroinut Alex Rosdahl, 19, on yksi Gävlessä sijaitsevan sirkuslukion taidokkaista kasvateista. Monen muun viikonlopun Kupla-festivaalin esiintyjän tapaan, sirkuksella on suuri rooli nuoren neidon elämässä.\nLauantaina Tampereelle saapunut Alex on tutustunut Kupla-sirkustapahtumaan kahden päivän ajan. Köysitempuilla festivaaliväen hurmannut nuori sirkuslukiolainen on aina halunnut kokeilla omia rajojaan, minkä vuoksi pelkkä koulunpenkillä istuminen ei ole riittänyt hänelle.\nAlex on saanut paljon ystäviä ruotsalaisista sirkuspiireistä, ja hän on ehtinyt ottaa hiukan tuntumaa maansa ulkopuolellekin. \"Olen esiintynyt tähän mennessä Suomen lisäksi Sveitsissä. Tämä festivaalin mittasuhteet ovat Sveitsiin verrattuna kyllä suurempia kaikin puolin\", Alex kertoo.\nGävlen sirkuslukiota edustava Alex lähtee Tampereelta varhain maanantaina, mutta sitä ennen hän ehtii hetken tutustua Pirkkahalliin rakennettuun sirkuskylään telttoineen. \"Suomessa sirkusta tehdään perinteisemmin keinoin kuin Ruotsissa, missä kokeillaan enemmän uutta\", Alex vertailee.\nMatias Orola 05.12.04\nTänään on 26.04.18", "timestamp": "2018-04-26T20:21:16Z", "url": "http://www.freeyourmind.fi/jutut/2004/nuorikulttuuri/kupla_sirkusfestivaali/gavle_sirkuslukio_0512.php"}