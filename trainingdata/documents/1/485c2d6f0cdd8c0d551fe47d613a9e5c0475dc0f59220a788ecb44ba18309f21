{"text": "Sopimusriskien hallinta pitkäkestoisissa liikesopimuksissa : muuttuvat olosuhteet, avoimuus, yhteistoiminta ja osapuolten erityinen asema\nRytkönen, Joska (2018-09-25)\nRytkonen_Joska_opinnayte.pdf (496.2Kb)\nRytkönen, Joska\nhttp://urn.fi/URN:NBN:fi-fe2018092636645\nTämän tutkielman tavoite on selvittää pitkäkestoisia liikesopimuksia solmivien yritysten keskeisimpiä sopimuksen pitkäkestoisuuteen liittyviä riskejä, sekä selvittää miten niiden hallintaa voidaan tehokkaasti hoitaa tai parantaa. Erityistä huomiota kohdistetaan pitkäkestoisissa liikesopimussuhteissa tunnuksenomaisiin muuttuviin olosuhteisiin liittyviin riskeihin, sopimussuhteen avoimuuteen, yhteistoiminnanluonteisuuteen sekä osapuolten erityiseen asemaan. Tutkielma on rajaukseltaan laaja jotta sillä on pystytty huomioimaan mahdollisimman kattavasti pitkäkestoisia liikesopimuksia käyttävien yritysten käytännön sopimusriskejä ja riskienhallintaan liittyviä tarpeita sopimusvalmistelusta sopimussuhteen aikaiseen sopimushallintaan.\nKäytännönläheisestä aiheesta huolimatta työn metodina on lainopillinen tutkimus. Sillä pyritään kuitenkin tuottamaan käytännössäkin sovellettavia tuloksia. Aiheesta johtuen teoreettisen tutkimuksen rinnalla tarkastellaan sopimustoiminnassa ilmeneviä riskejä ja erityisominaisuuksia, varsinaisia sopimusehtoja sekä pohditaan sopimusriskien hallintaa yrityksissä myös käytännön tasolla. Teoreettisessa tutkimuksessa käytettävistä lähteistä keskeisimpiä ovat sopimusoikeuden perusteokset kuten Hemmon, Hopun sekä Saarnilehdon kirjoitukset. Lisäksi työssä on hyödynnetty laajalti muun muassa Tievan pitkäkestoisia liikesopimuksia sekä Haapion ennakoivaa sopimista koskevia teoksia ja artikkeleita.\nTutkimuksessa havaittiin, että pitkäkestoisissa liikesopimussuhteissa sen osapuolet kohtaavat useita erityisiä sopimusriskejä joita ei tarvitse tavallisesti huomioida lyhyemmissä tai yksinkertaisemmissa sopimuksissa. Esimerkiksi myyjän hinnoittelukäytäntöä sitovat ehdot kuten MFC -ehto synnyttävät moninaisia riskejä ja vaikuttaa sopimuksen osapuolten lisäksi kolmansiinkin osapuoliin. Erityisesti pitkäkestoisten liikesopimusten riskeihin vaikuttaa pitkän sopimuskauden aikana ilmenevät olosuhdemuutokset. Huomattiin myös, että pitkäkestoisiin liikesopimuksiin liittyvä riskienhallinta on monimuotoista ja sillä on pitkällekin ulottuvia vaikutuksia.\nTutkimuksessa päädytään siihen, että kestävän ja molemmille osapuolille mahdollisimman hyödyllisen sopimussuhteen aikaansaadakseen tulee huomioida sopimuksen pitkäkestoisuudesta johtuvia erityisiä seikkoja. Pitkäkestoisia liikesopimussuhteita koskettavien moninaisten riskien ja itse sopimussuhteen merkittävyyden vuoksi näissä sopimuksissa tulisikin pyrkiä tavanomaisia liikesopimuksia pidemmälle menevään yhteistoiminnanluonteisuuteen ja avoimuuteen, sekä niihin pitäisi pyrkiä liittämään sopimuksen joustavuutta ja tilanteisiin mukautumista lisääviä ehtoja.", "timestamp": "2020-08-10T10:51:44Z", "url": "https://www.utupub.fi/handle/10024/146014"}