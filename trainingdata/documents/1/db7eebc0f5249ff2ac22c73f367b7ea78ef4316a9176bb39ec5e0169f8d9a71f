{"text": "Mitä mieltä olet Kuningas Pähkinä & Setä Tamun kappaleesta Hei Scully? | YleX | yle.fi\nJulkaistu 20.12.2012 - 12:00 . Päivitetty 12.11.2014 - 09:37\nKuka? Kuningas Pähkinä & Setä Tamu: Hei Scully\nMitä? On totta, että Vaasassa puhutaan paljon ruotsia, mutta osataan siellä myös sylkeä sähäkkää suomenkielistä rap-riimiä. Pari loistavaa esimerkkiä ovat vuoden viimeisen Rytmibarometri-kappaleen esittäjät Kuningas Pähkinä ja Setä Tamu. Jo yli kymmenen vuotta rap-lyriikkaa tehtaillut kaksikko heittää kehiin melkoisen rujon kappaleen Hey Scully, jossa kyytiä saa punahiuksinen The X-Files -tähti.\nBiisi soi parhaillaan Juhani Kenttämaan Viikon tehona Uuden musiikin Iltavuorossa. Juhani löytää kappaleesta yhteyksiä legendaarisen suomalaisen biisinikkarin pornolauluihin: ”Hitikkään härski kappale on kuin suomiräpversio Juha \"Watt\" Vainion Isojen poikien lauluja sekoitettuna pakkomielteisen nörtin maailmaan, jossa epäsosiaalinen peräkammarinpoika fantasioi fiktiivisestä hahmosta kuin oikeasta ihmisestä.”\nHä? Salaiset Kansiot eli The X-files oli yksi 90-luvun merkittävimmistä tv-sarjoista. Sitä tehtiin yhteensä 9.tuotantokautta vuosina 1993-2002. Erikoisagentti Dana Scullya sarjassa näytteli ihastuttava Gillian Anderson.", "timestamp": "2019-08-20T20:25:08Z", "url": "https://yle.fi/aihe/artikkeli/2012/12/20/mita-mielta-olet-kuningas-pahkina-seta-tamun-kappaleesta-hei-scully"}