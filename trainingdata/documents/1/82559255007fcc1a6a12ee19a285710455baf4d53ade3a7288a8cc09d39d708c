{"text": "Leevi levitoi: Gösta Ågren: Tääl\n\"Hän etsii elämässään, mutta löytää vain elämänsä...\"\nRantapohjalainen runoilija Gösta Ågren julkaisi vuonna 1989 runokokoelman Jär/Tääl, joka meni ja voitti Finlandia-palkinnon. Ilmeisesti jossain arviossa olleen runonpätkän innoittamana ostin kirjan (ja sen jälkeen viisi muutakin Ågrenia).\nDialektikko kun on, Ågren leikittelee samoilla paradokseilla kuin lempparirunoilijani Claes Andersson. Ågrenilla vastakkaisuudet ovat voimakkaampia; hän ikäänkuin veistelee kirveellä, Anderssonilla se on hiukan hienosyisempää ja monipuolisempaa.\nMutta kyllä minä tuosta Tääl-kokoelmastakin pidin. Kuten runosta \"Nielu\":\n\"On runoja, jotka ovat\naukkoa valkoisesta paperista...\"\nTai \"Voima\":\n\"Jos voima on sitä ettei koskaan\nluhistu vaan aina\nkamppailee, voima on\nsuuri taakka, joka vaatii\nsuurta voimaa.\"\nEn oikein tiedä, miksi nimenomaan runoudessa minua viehättävät nuo paradoksit. Asioiden näennäisellä yhteensovittamattomuudella saa tuotua esille jotain salattua - minun mielestänihän ihmisen maailma kun ei ole pelkästään matemaattis-luonnontieteellinen, vaan ensi sijassa taiteellis-humanistis-uskonnollinen, tai jotain sinnepäin. Ehkä tuollainen näennäinen epämääräisyys tai ristiriitaisuus paljastaa todellisuudesta jotain olennaisempaa kuin sinänsä selkeä, mutta ah niin pettävä ja suppea fysikaalinen kaavamaisuus:\n\"...Kamera\nkuitenkin valehtelee niin kuin kaikki, jotka eivät\nsano muuta kuin\ntotuuden...\"\nTosin hiukan minua sieppaa, että poliittis-uskonnollisista mielipiteistäni huolimatta runoudessa symppaan juuri noita marxilais-agnostikkoja. Mutta minkäs mahdat... Toisaalta Anderssonin mainostama ateismi vähintäänkin rakoilee, ja Ågrenilla metafyysisyys on vieläkin lähempänä:\n\"Ehkä\nemme ole se nimi,\njonka kirjoitamme, vaan\nnimetön käsi,\njoka tarttuu kynään\"\nJa vaikka kuinka krouvia on välillä hänen kielensä, on se myös kaunista, kuten runossa \"Isoäiti\":\n\"...Niin\nhän opetti heille sovituksen,\nmatkalle muistojensa luo\"\nOlipa mukava napata hyllystä tuo kirja taas käteen ja selailla, maistella tiiviitä säkeitä. Voi jestas, että hyvä runous on sitten nautinnollista (Wrightin pianonsoiton soidessa taustalla...)\nJa lopuksi pätkä runosta \"Äidinäidinäiti\":\n\"Äiti, minä kaipaan kotiin\ntähän taloon, jossa asun,\nja tähän lyhyeen syyspäivään,\njonka elän.\"\nLähettänyt leevilevitoi klo 19.13", "timestamp": "2018-09-22T04:04:01Z", "url": "https://leevilevitoi.blogspot.com/2015/02/gosta-agren-taal.html"}