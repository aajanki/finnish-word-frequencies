{"text": "Riidat on sovittu, ja oikea Dingo palaa keikkalavoille – näin jäsenet ovat muuttuneet 32 vuodessa | Me Naiset\nklo 17:03 | 10.2.2017\nDingo oli monelle 70-luvulla syntyneelle nuoruuden kovin bändi. Kuva: Sanoma-arkisto\nNeumann, Jonttu, Quuppa, Pete ja Pepe ovat jälleen yhdessä. Legendaarisin Dingo-kokoonpano ilmoitti tänään tekevänsä paluun.\nPertti Neumann, Jonttu Virta, Juha ”Quuppa” Seittonen, Pete Nuotio ja Pepe Laaksonen kertoivat tänään tiedotustilaisuudessaan, että he vetävät kesällä seitsemän festarikeikkaa Suomessa ja lisäksi he esiintyvät Espanjan Fuengirolassa. Ensimmäinen paluukeikka nähdään juhannusaattona Himoksen juhannusfestivaaleilla.\nYhtye esiintyi tällä klassisella kokoonpanolla vuosina 1984–1986 ja 1998–2002. Jäsenet kuitenkin riitautuivat vuonna 2002, eivätkä he ole esiintyneet sen jälkeen yhdessä. Vuosina 2002–2016 Dingo on esiintynyt Neumannin johdolla vaihtelevilla kokoonpanoilla, mutta harva on kelpuuttanut musiikkiryhmiä ”oikeaksi Dingoksi”.\nNyt 2000-luvun alkupuolen riidat on sovittu.\nLähentyminen alkoi viime kesänä, kun Neumann ja Jonttu tapasivat Pori Jazzeilla. He päätyivät Helsingin Sanomien mukaan rupattelemaan ja soittamaan kitaraa pitkästä aikaa.\n– Tuli jopa vähän taianomainen fiilis. Ja kun Jontun kanssa ei koskaan kauheesti puhuta mitään. Se on enemmänkin henkien keskustelu -osastoa, Neumann kertoi HS:lle.\nKaksikko ideoi, että he alkaisivat soittaa musiikkia duona. Lopulta palaset loksahtelivat paikoilleen, ja koko alkuperäinen ryhmä oli kasassa. Yhdessä soittaminen on tuntunut kaikista hyvältä.\n– Olen soittanut monien eri muusikoiden, hyvienkin, kanssa, mutta tuossa on vaan jokin ihme juttu. Mä kutsun sitä kemiaksi. Ollaan tehty monet sadat keikat yhdessä. Se on selkäytimessä, eikä se sieltä mihinkään lähde, Neumann kertoi HS:lle.\nYhtye vuonna 1985. Kuva: Sanoma-arkisto\nYhtye vuonna 2017. Kuva: Lehtikuva\nBändin rumpali Juha ”Quuppa” Seittonen on työskennellyt viime vuosina lähihoitajana. Kitaristi Jouni ”Jonttu” Virta on muun muassa työskennellyt syrjäytymisvaarassa olevien nuorten kanssa. Pertti ”Pepe” Laasonen on tehnyt esimerkiksi dubbauksia elokuviin. Veli-Pekka ”Pete” Nuotio on työskennellyt it-alalla.\nDingo perustettiin 1982. Vuodet 1984–1986 olivat bändin kulta-aikaa. Kun yhtye erosi vuonna 1986, moni fani suri uutista pitkään.\n– Silloin kun Dingo-kuume oli kovimmillaan, kävimme usein äidin serkun luona Porissa. Koko ajan, kun ajelimme siellä ympäriinsä, pidin silmät auki, jos vaikka näkyisi vilaus Quupasta tai Nipasta, Minna, 40, kuvaili Me Naisille Dingo-faniuttaan.\nYhtye kertoi tänään, että heistä on lisäksi tekeillä kirja ja elokuva. Kuva: Lehtikuva\nEipä juuri kiinnosta nämä huuhkajat. Neumann on ollut huono esiintyjä jo pitkään, kännisäkin vetelee, nyt hakee vielä kerran rahat samoilla piiseillä. Onneks ei oo pakko.", "timestamp": "2018-01-16T09:45:20Z", "url": "https://www.menaiset.fi/artikkeli/ajankohtaista/riidat-sovittu-ja-oikea-dingo-palaa-keikkalavoille-nain-jasenet-ovat"}