{"text": "Kynttilöitä ja kuuhulluutta - Periferialife - elämää maalla - Vuodatus.net\nParasta syksyssä on, kun sataa ja tuulee ja on pimeää ja saa alkaa poltella kynttilöitä:) Tosin täällä blogeissa riehuessa on alkanut tuntua, että syksyssä on paljon muitakin hyviä puolia - erityisesti tänä syksynä on niin kauniita ruskakuvia, että ihan sydäntä riipaisee. Mutta kyllä se syksy on kulkua kohti kylmää talvea ja uusi kesä on niin kaukana edessä, että ei kiva ollenkaan. Onneksi sentään on joulu - monella onkin se joululaskuri blogissaan, täytyisi minunkin se haeskella itselleni, sillä joulu on parasta talvessa:)\nViime yönä en saanut unta kuten en edellisenäkään yönä. Sama oli n. kuukausi sitten. Pari yötä ennen täysikuuta on vaikeuksia unensaannissa. Uni oli niin hukassa, että tarkistin kuun vaiheen ja niinhän se on - huomenna keskiviikkona on täysikuu. Jostain syystä kuuhulluuteni on ennakoivaa laatua - täyden kuun yönä nukun yleensä kuin tukki. Ehkä sitä on sitten jo niin väsyksissä niistä valvotuista öistä...\nTämä pätee tavallisen rauhaisasti soljuvan elämän vaiheisiin. Stressi ja huolet karkottavat kyllä unet tehokkaasti milloin tahansa, ei vain täydenkuun lähestyessä. Ulvomistaipumuksia täysikuu ei ole vielä ainakaan onneksi aiheuttanut ja valvominenkaan ei nykyisellään ole niin stressaavaa, kun ei ole pakko olla aamulla pirtsakkana leipätyössä.\nIsännyyskin uskoo kuun vaikuttavan unensa laatuun. Hän sanoo myös valvovansa ennen täysikuuta - siksi kun vaimo kieppuu vieressä:)\n27.09.: Valokuvatorstain kuva ei ole tämä vaan tämä...en ole osannut laittaa linkkiä oikein sinne, ehkä ensi kerralla...\n19 Lähettänyt: Inki - 26.9.2007 klo 10.46", "timestamp": "2018-05-27T15:50:27Z", "url": "https://inki.vuodatus.net/lue/2007/09/kynttiloita-ja-kuuhulluutta"}