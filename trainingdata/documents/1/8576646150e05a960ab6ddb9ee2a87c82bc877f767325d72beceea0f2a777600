{"text": "Suomessa syntyy tavaroiden webbi\nSuomessa kehitetään Thing2Data-hankkeessa tekniikkaa, jonka avulla on mahdollista tunnistaa, tilata tai ostaa lähes mitä tahansa. Konsortiota vetävän Risto Linturin mukaan T2D tekee tavaroille saman, minkä World Wide Web teki internetille.\nLinturin mukaan mitään vastaavaa ei tällä hetkellä kehitetä missään muualla. - Kaikki muut ratkaisut perustuvat johonkin tiettyyn tunnistetekniikkaan ja palvelinratkaisuun.\nThing2Data pystyy identifioimaan erilaiset esineet, tavarat, palvelut, henkilöt – oikeastaan minkä tahansa – tunnisteriippumattomasti. Lohkoketjulla varmistetaan, että tunniste on yksilöity oikein. Sen jälkeen tavarasta, siis Thingistä, voidaan hakea haluttuja ja käytettävissä olevia tietoja palvelimelta, jossa tiedot ovat.\nHuhtikuusta asti toimineessa Thing2Data-konsortiossa on nyt toteutettu ensimmäisen tason palveludemoja. Näitä esiteltiin tänään konsortion tiedotustilaisuudessa. Mukana oli esimerkiksi turkulainen startup MagicAdd, jonka sovellus hakee pakkauksista dataa T2D-rajapinnan avulla.\nTavaroiden web toteutunee ensin B2B-sovelluksina ja erityisesti logistiikka näyttää sille hyvin luontevalta kohteelta. Mutta siinä, missä vaikkapa RFID- tai QR-pohjaiset logistiikat ovat lähinnä informaation jakoon tarkoitettuja ratkaisuja, T2D menee paljon pidemmälle.\nLopullisessa visiossa ihminen menee kauppaan, ostaa kaikki haluamansa tuotteet T2D-alustaa tukevalla sovelluksella ja kävelee ulos ostostensa kanssa. Väliin ei tarvita kassaa eikä oikein kauppiastakaan.\nThing2Data ei ole vielä valmis. Ensi kevään T2D-Hackathlonissa sovelluskehittäjät pääsevät demoamaan ratkaisuja, jotka hyödyntävät alustaa ja rajapintaa. Kesän tai alkusyksyn aikana tekniikan pitäisi Risto Linturin mukaan olla valmis käyttöön.\nKehitettäviä asioitakin vielä on. Thing2Dataan pitää määritellä sekä ostamismekanismi että paikkatiedon käyttäminen. Iso kysymys on myös tietoturva: kuka omistaa tiedon siitä, että olen käynyt katsomassa jotain tuotetta tai ostanut sen?\nLinturin mukaan Thing2Dataan on sisäänrakennettu – ehkäpä ensimmäistä kertaa maailmassa – ns. MyData- eli OmaData-ominaisuus. Siinä tiedon omistaja hallitsee omia tietojaan ja voi jakaa niitä valitsemilleen osapuolille. OmaData takaa myös sen, että ostaessani laitteen sen T2D-data siirtyy minun omistukseeni ja hallintaani.", "timestamp": "2019-08-24T12:11:49Z", "url": "http://etn.fi/index.php/13-news/5475-suomessa-syntyy-tavaroiden-webbi"}