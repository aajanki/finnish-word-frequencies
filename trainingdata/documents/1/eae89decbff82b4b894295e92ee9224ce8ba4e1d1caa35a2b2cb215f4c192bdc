{"text": "Hallituksen kassa karttuu – Valtion kehitysyhtiön omistukseen siirtyy jälleen miljardeja – Päivän Lehti\nUutiset\t7.12.2018 11:26 Päivän Lehti\nPelkästään Nesteen siirrettävien osakkeiden arvo on noin 1,5 miljardia euroa. (Kuva Neste)\nNesteen, Postin, Vapon ja Nordic Morningin osakkeita on päätetty siirtää Vakeen.\nTALOUS Valtioneuvoston 5.12. tekemällä päätöksellä Neste Oyj:n osakkeista noin 8,3 prosenttia, Posti Group Oyj:n osakkeista 49,9 prosenttia ja turveyhtiö Vapo Oy:n osakkeista 16,7 prosenttia sekä pohjoismaisen viestintäkonserni Nordic Morning Oyj:n kaikki osakkeet siirretään Valtion kehitysyhtiö Vake Oy:n omistukseen välittömästi.\nNyt tehtävien siirtojen lisäksi muita omistajapoliittisessa periaatepäätöksessä nimettyjä omistuksia tullaan siirtämään Vakeen mahdollisimman pian. Valtion suoraan omistukseen Nesteen osakkeista jää noin 36,4, Postin 50,1 ja Vapon 33,4 prosenttia. Pelkästään Nesteen siirrettävien osakkeiden arvo on noin 1,5 miljardia euroa.\nValtion kehitysyhtiön hallintaan onkin tullut valtion miljardien omaisuus, jolla ei ole minkäänlaista parlamentaarista valvontaa. Kaksi vuotta sitten perustetun Vake Oy:n haltuun siirrettiin aluksi yhdeksän yhtiön kautta 2,5 miljardin edestä yritysvarallisuutta.\nVake Oy toimii eduskunnan budjettivallan ulkopuolella, käytännössä vain omistajaohjauksesta vastaavan ministerin peukalon alla. Kyse on kritisoijien mukaan kuin hallituksen omasta kassasta, asiaa ovat arvostelleet niin Valtiontalouden tarkastusvirasto kuin Lainsäädännön arviointineuvostokin.\nVaken tehtävänä on edistää korkean teknologian edelläkävijäyritystoimintaa ja hankkeita, joilla on merkittävä myönteinen vaikutus Suomen elinkeinorakenteeseen, kotimaiseen omistajuuteen, tulevaisuuden osaamiseen ja työhön, hyvinvointiin ja turvallisuuteen globaalissa taloudessa.\nPäätöksenteko Vakeen siirrettävän yhtiövarallisuuden omistamisesta ja kehittämisestä on edelleen valtioneuvostolla. Päätökset ja valtuutukset valmistellaan sekä esitellään omistajaohjausministerin ja valtioneuvoston yleisistunnon ratkaistavaksi valtioneuvoston kanslian omistajaohjausosastolta.\nVaken tuloutuksista päätetään jatkossa tapauskohtaisesti vuosittaisessa valtion talousarviossa. Siirrettyjen omistusten omistajaohjauksesta vastaa edelleen omistajaohjausosasto.\nLue myös: Valtion kehitysyhtiön johtaja visioi – kohta tulevat supervauvojen suunnittelijat, unohdustuottajat ja data-panttivankiratkaisijat!\nLue seuraavaksi Kaksi ulkomaalaista miestä yritti puuttua linja-auton kulkuun – KRP vaatii vangittavaksi, ei tutkita terroristisina tekoina", "timestamp": "2019-04-20T03:01:18Z", "url": "https://www.paivanlehti.fi/hallituksen-kassa-karttuu-valtion-kehitysyhtion-omistukseen-siirtyy-jalleen-miljardeja/"}