{"text": "Suomirockin legendat livenä nyt - osa 1 - Muistatko nämä kolme erikoista Eppu Normaali -keikkaa? | Anakonda\n24. heinäkuu 2015\n1. 1979 Kuusrock, Oulu - \"Villi hippikeikka\"\nEppu Normaalia oli pidetty 1970-luvun loppupuoliskolla aluksi punk-yhtyeenä ja luokiteltu sittemmin \"uuden aallon rock-yhtyeeksi\". Se, että toiselle ja kolmannelle levylleen Eput löysivät enemmän melodioita ja lauluharmonioita kuin punk -yhtyeet yleensä harrastivat, oli joidenkin aikalaiskriitikkojen mielestä edellisen sukupolven, 1960-luvun hippien höpinää. Eput käänsi velat saataviksi: se soitti Oulun Kuusrockissa keikan, jolla oli niin viimeisen päälle hippi-meininki, että laulaja Martti Syrjä piti sitä eppunormaali.netin haastattelussa vuonna 2000 ikimuistoisimpana Eppu -keikkana koskaan:\n\"Miten noin puolestatoista tuhannesta keikasta voisi valita, mutta jälleen kerran jos jotain on pakko vastata, niin sanotaan Yrtti Syrjäs Experience vuoden 79 Oulun Kuusrockissa. Julistimme kuuman hippikesän avatuksi. Ja kukkia satoi taivaalta!\"\n2. 1980 Ruisrock, Turku - \"Peruutettu keikka aiheutti mellakan\"\nEppu Normaali eli ensimmäistä huippukauttaan, ja bändi oli buukattu Ruisrockin päälavan viimeiseksi esiintyjäksi. Brittilegenda The Jam managereineen ja yhtyeen esiintymisen Turkuun järjestänyt konserttitoimisto tulkitsivat kuitenkin omaa sopimustaan niin, että The Jam on illan ehdoton pääesiintyjä - ja viimeinen esiintyjä. He estivät Eppujen keikan. Eppu Normaali ei siis esiintynyt lainkaan, ja Wikipedian lainaaman Ruisrock 40 vuotta -dokumentin mukaan tästä seurasi \"pahin suomalaisilla festareilla nähty mellakka\".\n3. 1991 Ruisrock, Turku - \"Ruutupaidoissa, yhdessä Kolmannen Naisen kanssa\"\nVuonna 1991 Ruisrockissa päälavalle oli peräkkäin buukattu Eppu Normaali ja Kolmas nainen - ja kuinka ollakaan, bändit päättivät esiintyä osittain yhdessä. Yhteinäisen esiintymisasun valitseminen oli helppoa, sillä suurin osa yhtyeiden jäsenistä oli joka tapauksessa pukeutunut ruutupaikataan. Se oli tyyli-, ei muotivalinta. Eikä taatusti mitään grunge -muodin perässä juoksemista - tai noin 20 vuotta myöhemmin koetun metsurihipsteri -muodin tietoista edelläkävijyyttä.\nFakta: Eppu Normaali esiintyy Tikkurila Festivalilla perjantaina 24. heinäkuuta ja Kotkan Meripäivillä lauantaina 25. heinäkuuta. Eppu Normaalin kesän muut keikat löytyvät tästä.\nTeksti: Pasi Kostiainen, kuva: Harri Ahola, kuvassa Martti Syrjä Punkarockissa vuonna 1979", "timestamp": "2020-07-06T10:13:39Z", "url": "http://anakonda.fi/musiikki-keikat/suomirockin-legendat-liven%C3%A4-nyt-osa-1-muistatko-n%C3%A4m%C3%A4-kolme-erikoista-eppu-normaali"}