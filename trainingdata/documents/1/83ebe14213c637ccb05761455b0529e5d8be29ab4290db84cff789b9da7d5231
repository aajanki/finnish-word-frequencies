{"text": "”Tervetullut täyskäännös” – Hallitus saa kiitosta ja kehuja innovaatiolinjauksilleen | Tekniikkatalous\n”Tervetullut täyskäännös” – Hallitus saa kiitosta ja kehuja innovaatiolinjauksilleen\nJyrki Alkio, 29.8.2018 17:09 InnovaatiotTutkimus\nTutkimuksen, kehityksen ja innovaatioiden rahoitukseen luvassa lähes sadan miljoonan euron tasokorotus.\nJuha Sipilän (kesk.) hallitus paikkaa ensi vuoden budjetissa aiemmin tekemiään innovaatiorahoituksen leikkauksia.\nHallitus päätti keskiviikkona päättyneessä budjettiriihessään lisätä Business Finlandin avustusvaltuuksia 69 miljoonaa euroa. Lisäyksen jälkeen Business Finlandilla on käytössään ensi vuonna 344 miljoonaa euroa.\n”Esitimme merkittävää lisäpanostusta tutkimukseen ja tuotekehitykseen. Olen tyytyväinen, että saimme sen mitä haimmekin”, elinkeinoministeri Mika Lintilä (kesk.) arvioi ministeriön tiedotteessa.\n”Suomi on selvästi ollut jäämässä kilpailijamaista jälkeen innovaatiopanostuksissa. Tähän hallituksen oli reagoitava. Nämä päätökset vauhdittavat vientiä ja valavat pohjaa myös tulevalle kasvulle.”\nTutkimukseen ja kehitystoimintaan tulee kaikkiaan 94 miljoonan euron pysyvä tasokorotus, sillä Business Finlandin merkittävän lisärahoituksen lisäksi hallitus kasvattaa Suomen Akatemian vuosittaisia valtuuksia 25 miljoonalla eurolla.\nHallituksen budjettiriihessä tekemät innovaatiorahoituksen lisäykset saavat kiitosta läpi järjestökentän.\n”Akava pitää hallituksen esittämää yli sadan miljoonan euron rahoituksen pysyvää tasokorotusta oikeansuuntaisena toimena tutkimuksen ja innovaatiotoiminnan vauhdittamiseksi. Tehtävää jää kuitenkin vielä seuraavalle hallitukselle, jotta tutkimuksen ja kehittämistoiminnan perusrahoitus saadaan nostettua tavoitellulle tasolle eli neljän prosentin osuuteen bruttokansantuotteesta”, puheenjohtaja Sture Fjäder arvioi järjestön tiedotteessa.\nKiitoksia hallitus saa myös Teknologiateollisuus ry:ltä, joka samalla muistuttaa, että innovaatioihin panostamisen ”tulee olla korkealla myös seuraavan hallituksen työlistalla”.\n”Hallituksen päätös kasvattaa tki-rahoitusta on äärimmäisen tervetullut. Julkinen innovaatiorahoitus on voimakas kannustin yritysten ja yritysverkostojen tutkimus- ja innovaatiotoiminnan kasvattamiseen”, sanoo Teknologiateollisuuden toimitusjohtaja Jaakko Hirvola järjestön tiedotteessa.\nSamoilla linjoilla työnantajajärjestön kanssa on myös SAK. Hallituksen päättämä liki sadan miljoonan euron pysyvä tasokorotus tutkimus- ja kehitystoimintaan on SAK:n mukaan tervetullut täyskäännös hallituksen aiempaan leikkauspolitiikkaan.\n”Tutkimus- ja innovaatiotuet ovat avainasemassa talouskasvun tukemisessa. Ilahduttavaa, että hallitus on tältä osin tullut SAK:n linjoille ja peruuttaa aiempia leikkauksiaan”, sanoo SAK:n pääekonomisti Ilkka Kaukoranta.\nAvustusvaltuuksien lisäksi hallitus päätti lisätä Business Finlandin toimintamenoja kahdeksalla miljoonalla eurolla. Rahalla vahvistetaan Business Finlandin ulkomaanverkostoa ja jatketaan ohjelmatoimintaa yritysten kasvun tukemiseksi. Myös VTT:n strategisen tutkimuksen vahvistamiseen hallitus esittää seitsemän miljoonan euron lisämäärärahaa.\nElinkeinoministeri Lintilän mukaan Business Finlandin toimintamenojen korotus turvaa tuloksekkaimpien kasvuohjelmien jatkumisen ja lisäresurssien hankinnan ulkomaille.", "timestamp": "2019-07-24T00:53:54Z", "url": "https://www.tekniikkatalous.fi/uutiset/tervetullut-tayskaannos-hallitus-saa-kiitosta-ja-kehuja-innovaatiolinjauksilleen/4c1c115a-bc6e-3eec-b223-d7e871a6ab6b"}