{"text": "Windows 10 -päivitykset hidastuvat, mutta käyttäjää päivitys häiritsee vähemmän - Tivi\nWindows 10 -päivitykset hidastuvat, mutta käyttäjää päivitys häiritsee vähemmän\nMicrosoft on muuttamassa tulevien isojen Windows 10 -päivitysten asennusprosessia niin, että tulevaisuudessa kone on käyttämättömänä vähemmän aikaa. Microsoftin blogissa kerrotaan, että jo seuraava, huhtikuulle odotettu Windows 10 -päivitys sujuu käyttäjän näkökulmasta selvästi vikkelämmin.\nMicrosoft kuvailee taustalla tapahtuvaa päivitystä online-vaiheeksi ja edistymispalkkia näytöllä esittävää vaihetta offline-vaiheeksi. Käyttäjälle nopeuslisänä saavutettu edistys on syntynyt siirtämällä tehtäviä offline-vaiheesta online-vaiheeseen eli tehtäväksi taustalla.\nTyö päivitysten sujuvoittamiseksi on alkanut jo syksyllä julkaistun Fall Creators Updaten kohdalla. Microsoftin mukaan keväällä 2017 julkaistu Creators Update esti koneen käytön keskimäärin 82 minuutiksi.\nSen jälkeen offline-vaihetta onnistuttiin syksyiseen Fall Creators Updateen mennessä lyhentämään keskimäärin 51 minuuttiin, mikä on 38 prosentin parannus. Tulevassa päivityksessä Microsoft lupailee offilne-ajan jäävän keskimäärin enää 30 minuuttiin, mikä tarkoittaa 63 prosentin nopeutusta vuoden takaiseen verrattuna.\nNopeutus on saavutettu muun muassa valmistelemalla käyttäjän tiedostojen migraatio taustalla, kun aiemmin se tehtiin offline-tilassa. Myös uuden järjestelmän asetus väliaikaiseen kansioon tehdään uudessa mallissa taustalla, kun se aiemmin esti koneen käytön.\nKäyttäjän datan varsinainen siirto sekä esimerkiksi ajureiden asennus tehdään edelleen offline-tilassa.\nLopputuloksena päivityksen kokonaisaika itse asiassa kasvaa, mutta käyttäjälle siitä näkyy aiempaa pienempi osa. Microsoft lupaa prosessien pyörivän taustalla matalalla prioriteetilla eli niiden pitäisi häiritä järjestelmän käyttöä mahdollisimman vähän.", "timestamp": "2018-08-17T23:38:14Z", "url": "https://www.tivi.fi/Kaikki_uutiset/windows-10-paivitykset-hidastuvat-mutta-kayttajaa-paivitys-hairitsee-vahemman-6707373"}