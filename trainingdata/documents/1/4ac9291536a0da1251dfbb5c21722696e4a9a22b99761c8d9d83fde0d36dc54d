{"text": "Kansliapäällikkö Hannele Pokka ensimmäisen Myötävirran viesti – melontatapahtuman suojelijaksi - Suomen Melonta- ja Soutuliitto ry\nKansliapäällikkö Hannele Pokka ensimmäisen Myötävirran viesti – melontatapahtuman suojelijaksi\nUuden Lammin Pääjärveltä Hämeenlinnaan melottavan melontatapahtuman suojelijaksi on lupautunut Suomen Ympäristöministeriön kansliapäällikkö Hannele Pokka. Melontatapahtuman nimi on Myötävirran viesti – Melonta.\nNimi kuvaa Kokemäenjoen latvavesiltä alkavaa, myötävirtaan melottavaa reittiä, jonka yhteydessä tuodaan tapahtuman teemoihin sopivaa viestiä. Viestissä korostetaan omien lähivesistöjen suojelemista sekä latvavesistöjen valuma-alueiden merkitystä Itämeren suojelussa.\nTapahtumalla tutustutetaan osallistujia Kanta- ja Päijät-Hämeen joki- ja järviluontoon ja sen mahdollisuuksiin sekä sen rikkaaseen paikallishistoriaan ja – kulttuuriin. Samalla herätetään ihmisten kiinnostusta vesiluontoon ja sen säilyttämiseen. Varsinainen tapahtuma järjestetään liikunta-, luonto-, lähiruoka- ja paikallishistoria- teemojen ympärillä. Kaikki samassa ja yhdessä tapahtumassa. Kahden vuorokauden aikana vaelletaan meloen tai soutaen noin 110 km. Nautitaan kesästä ja yöttömästä yöstä. Tapahtuma osaltaan tukee myös mukana olevien Vanajavesikeskuksen ja Lammin biologisen aseman toimintaa sekä laajempaa Itämerihanketta.\nReitti kulkee Hämeenkosken, Kärkölän, Hausjärven ja Janakkalan kuntien alueella päätyen Hämeenlinnan Aulangolle. Melonnan pääjärjestäjänä on Teuronjoen latu ry. kumppaneinaan Mommilanjärven soutelu ry, Hämeen Liiton alaisuudessa toimiva Vanajavesikeskus, Lammin Biologinen asema ja alueen kotiseutuyhdistykset.\nTapahtuma järjestetään viikko juhannuksen jälkeen, la 29.6.- su 30.6. ja siitä pyritään kehittämään jokavuotinen tapahtuma. Melonta tulee olemaan osa Kanta-Hämäläistä luontoliikuntaketjua Hehkua Liikunnasta.\nLisätietoja tapahtuman esitteessä.", "timestamp": "2020-06-05T00:21:22Z", "url": "https://www.melontajasoutuliitto.fi/?x253956=328708"}