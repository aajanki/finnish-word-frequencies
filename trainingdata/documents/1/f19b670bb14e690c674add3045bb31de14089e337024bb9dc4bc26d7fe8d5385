{"text": "Moottoritie muuttui luistinradaksi – kaaos tallentui autoilijan videolle – Stara\nMoottoritie muuttui luistinradaksi – kaaos tallentui autoilijan videolle\nAutot Ohhoh! 3.1.2020, 13:00 · Tim Isokivi\nSalakavala musta jää voi aiheuttaa pahojakin onnettomuuksia pakkasyön jäljiltä. Nyt sääilmiö on johtanut kokonaisen moottoritien osion liikenteen pysähtymiseen Yhdysvalloissa. Minneapolis-Saint Paulin kansainväliselle lentoasemalle ajamassa olleen naisen matka sai yllättävän käänteen mustan jään ansiosta.\nLiikenne oli seisahtanut MN-62 -moottoritiellä Daily Mailin mukaan kuorma-auton kaaduttua tielle. Naisen kuvaamalla videolla autoistaan ulos nousseet ihmiset liukuvat tiellä pitkin kuin se olisi luistinjäätä. Heidän takanaan nähdään runsain määrin huonoon liikennesäähän jumiin jääneitä ajoneuvoja.\nSuomessa nähtiin huhtikuussa 2012 poikkeuksellinen kolarisuma, kun Tampereen moottoritielle yllättäen iskenyt sankka lumisade yhdistettynä liukkaaseen keliin ja liian suuriin tilannenopeuksiin aiheutti yli sadan auton ketjukolarin. Autoilijoiden tuleekin muistaa aina valita tilannenopeus kulloistenkin olosuhteiden mukaisesti myös moottoriteillä.", "timestamp": "2020-07-14T14:32:10Z", "url": "https://www.stara.fi/2020/01/03/moottoritie-muuttui-luistinradaksi-musta-jaa-johti-autokaaokseen/"}