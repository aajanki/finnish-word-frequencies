{"text": "TPS:n hallituksen puheenjohtaja eroaa | Yle Uutiset | yle.fi\nTPS:n hallituksen puheenjohtaja eroaa\nHC TPS Turku oy:n puheenjohtaja Tomi Aalto jättää tehtävänsä. Myös hallituksen jäsen Paul Savolainen eroaa.\n25.3.2014 klo 15.19päivitetty 25.3.2014 klo 19.59\nTomi Aalto perustelee eroaan lähettämässään tiedotteessa.\n- Jääkiekko-TPS:n kausi oli vaikea ja urheilullisesti suuri pettymys. Odotukset olivat ennen kauden alkua korkealla mm. valmennukseen ja joukkueeseen tehtyjen panostusten myötä. Emme kuitenkaan onnistuneet. Seuralla onkin tarkan analyysin ja pohdinnan paikka, jotta urheilullinen menestys saadaan fanien, yhteistyökumppaneiden ja seuran perinteiden ansaitsemalle tasolle. Urheilullista menestystä seuraa myös muu positiivinen kehitys, Aalto sanoo.\nTPS:n hallitukseen kuuluvat Tomi Aalto, Jaakko Ketonen, Jukka Koivu, Paul Savolainen ja Markku Suvanto. Aiemmin Jukka Koivu on ilmoittanut jättävänsä yhtiön hallituksen ja siirtyvänsä joukkueen mentoriksi Vladimir Jursinovin kanssa.\n- Ennen kaikkea haluamme, että pystymme hyödyntämään hänen pitkän ajan kokemustaan ja kontaktejaan – niin edustusjoukkueelle, mutta myös junioripuolelle. Jukalla on selkeä työnkuva ja tehtäväkenttä ja on aloittanut innolla. Tuloksia nähdään varmasti piankin, HC TPS:n toimitusjohtaja Niklas Österlund sanoo Yle Urheilun haastattelussa.\nÖsterlundin mukaan lisääkin muutoksia on tulossa, vaikka hän ei niitä vielä yksilöikään.\n- Kerrotaan tarkemmin vasta sitten, kun on jotain valmista. Meillä on selkeä suunta mihin mennään, mutta haluamme tarkoin askelin, sillä tässä ollaan tekemässä pidemmän aikavälin suunnitelmaa. Kiirettä ei ole. Joukkue menee jäälle 28. heinäkuuta ensimmäisen kerran uuden kauden puolella, siihen mennessä kaikki varmasti kunnossa, Österlund toteaa.\nMuun muassa TPS:n kannattajat ovat arvostelleet yhtiön hallitusta julkisuudessa pitkin kuluvaa kautta. TPS jäi SM-liigassa viimeistä edelliseksi, vaikka odotukset olivat korkealla mm. valmentaja Kai Suikkasen palkkaamisen myötä.\nTomi Aalto toimi TPS:n hallituksen jäsenenä 2008-2011 ja puheenjohtajana vuodesta 2011. Paul Savolainen istui hallituksessa kaksi vuotta.\nToimitusjohtaja Österlund Tepsin tilasta: Olemme kyllä katsoneet peiliin 25.3.2014\nurheiluJääkiekon miesten SM-liigajääkiekkoTPS (Jääkiekon Miesten Liiga)johtoryhmäthallituksen jäsenYrityshallituksen puheenjohtajaYhtiöiden hallintoelimetSuomen jääkiekkojohtajuus", "timestamp": "2020-07-06T20:27:25Z", "url": "https://yle.fi/uutiset/3-7155168"}