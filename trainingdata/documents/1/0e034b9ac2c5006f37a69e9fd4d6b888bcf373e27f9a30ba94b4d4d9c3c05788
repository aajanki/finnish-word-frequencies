{"text": "Jari Koskinen: Meitä arvostetaan | Kuntaliitto.fi\nKuntaliitto täyttää 25 vuotta. Sen kunniaksi kokosimme 25 Kuntaliitossa aiemmin työskennelleeltä tarinoita. Kuntaliitto on ollut ja on edelleen hyvä ja houkutteleva työpaikka. Kuntaliitossa työskenteleviä arvostetaan.\nOlen varma siitä, että Kuntaliittoa edunvalvojana, kehittäjänä ja asiantuntijaorganisaationa tarvitaan, vaikka toimintaympäristö muuttuisi mahdollisen sote- ja maakuntauudistuksen johdosta. Kuntaliittoa on kuultu ja kuunnellaan tiiviisti uudistuksen valmistelun aikana. Matkan varrella esityksen sisältö on muuttunut jonkin verran. Uskon, että meillä on ollut siihen aika paljon osuutta. Avoinna on edelleen satoja yksityiskohtia, joten hanke työllistää Kuntaliittoa vielä pitkään.\nKuntaliitto valmistautuu uudistukseen ja sen tuomiin asioihin miettimällä erilaisia vaihtoehtoja. Uudistus vaikuttaa paitsi meidän jäseniimme eli kuntiin myös Kuntaliittoon joko suoraan tai välillisesti.\nJäsenillemme muutos on suuri. Autamme jäseniä selviytymään muutoksesta. On vielä hyvin epävarmaa, millaista arki on, kun siirrymme uudenlaiseen järjestelyyn.\nSamalla on syytä miettiä myös omia toimintatapojamme. Meidän pitää olla entistä enemmän tekemisissä asiakkaidemme kanssa ja vähentää sisäisiä kokouksia. Olemme vieneet nyt toista vuotta eteenpäin uudenlaista asiakkuusmallia, josta tulee entistä keskeisempi työväline tulevaisuudessa. Vaikka meillä on hyviä verkostoja, joihin Kuntaliiton jäsenet ovat tyytyväisiä, haluamme kuulla entistä enemmän kuntien toiveita. Millä tavoin voimme auttaa käytännön töissä ja millaista edunvalvontaa kunnat tarvitsevat? Ne ovat aiheellisia kysymyksiä. Kuntaliitto on järjestö, jossa asiakkuuden ymmärtäminen on tärkeää.\nMonet kunnat kritisoivat sitä, että sote- ja maakuntauudistuksen yhteydessä on unohdettu, mitä kaikkea hyvää kunnissa on tehty. Kuntia on vähätelty väitteellä, että kunnat eivät osaa hoitaa asioitaan, kun valtion pitää ottaa asiat haltuunsa. Tällaiset väitteet on syytä torjua.\nKunnat ovat kautta aikojen pystyneet kehittämään ja myös sopeuttamaan toimintaansa, koska kunnissa on fiksuja luottamushenkilöitä. Kunnissa toivotaan, että valtio ei asettaisi niille liikaa velvoitteita. Jos jotakin uutta tarvitsee tehdä, pitää tulla rahaa myötäjäisinä.\nMe haluamme olla nykyistäkin ketterämpiä. Kuntien lisäksi meillä pitää olla yhteistyökumppaneita myös muissa sidosryhmissä. Yksin ei saa mitään aikaiseksi.\nJari Koskinen, 57, Hauho\nKuntaliiton toimitusjohtaja lokakuusta 2015\nAiemmin kokoomuksen kansanedustaja sekä maa- ja metsätalousministeri", "timestamp": "2019-09-20T02:08:06Z", "url": "https://www.kuntaliitto.fi/jari-koskinen-meita-arvostetaan"}