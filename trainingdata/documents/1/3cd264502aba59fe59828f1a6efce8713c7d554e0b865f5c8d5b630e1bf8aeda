{"text": "Vene on seissyt pitkään pihalla pressun alla ja kansi alkaa olla karmeassa kunnossa. Myös pressu on jo niin kulunut, että keväällä se todennäköisesti joutaa roskiin.\nOman totuutensa veneen pitkästä seisonta-ajasta kertoo pressun reunassa kasvava sammal. Ymmärtääkseni sammal ei ihan pienessä hetkessä kasva…\nVaikka vene onkin ollut koko ajan pressun alla, olivat kansi ja istuinlaatikko likaantuneet yllättävän paljon.\nPuista pudonneet lehdet olivat myös tukkineet veneen perässä olevan vedenpoistoreiän. Jos vedenpoisto ei toimi, saattaa istuinlaatikkoon talven aikana kertyvä vesi päätyä säilytyslokerehoihin tai pahimmillaan valua veneen sisälle. Toki jäätyessään se voisi tehdä monia muitakin vahinkoja.\nSisällä kaikki oli sentään kunnossa ja paikat olivat siistit.\nSeuraavaksi olikin sitten vuoro kääriä hihat ja hinkata vene taas puhtaaksi. Kansi vaatikin kunnollisen esipesun ja kaksi varsinaista pesua karkean kannen puhdistusaineella, että se saatiin palautettua entiseen kuntoon. Kyllä taas kelpaa\nVahasin kannen ja kyljet vielä kertaalleen pikavahalla, jotta ne on sitten keväällä helpompi putsata kesäkuntoon.\nLopuksi pressu takaisin päälle ja vene on valmis talven tuiskuihin. Toivottavasti kesä-auringon UV-säteiden haurastuttama pressu kestää kevääseen saakka. Toivon myös hartaasti, että elämäntilanteeni ensi keväänä on sellainen, että saisin veneen taas pitkästä aikaa vesille…\nTätä kirjoittaessa ensilumi on jo satanut maahan, joten mukavaa Joulun odotusta kaikille!\nLähettänyt Matti klo 0.05 Ei kommentteja:\nPressun syystarkastus\nSyksy on tullut ja oli aika käydä kiristämässä pressua talven varalle. Ikäväkseni huomasin toisen puolen kaidetolppien puskeneen jo pressusta läpi.\nVaikka pressu onkin tehty suhteellisen järeästä materiaalista, ei se voinut mitään kahden kesän armottomalle UV-säteilylle yhdistettynä jatkuvaan pistekuormaan kaidetolppien kohdalla.\nMyös toisen puolen tolppakohdat alkavat jo antaa periksi. UV-säteilyn ansiosta pressu on kuivunut ja kovettunut niin paljon, ettei se pääse enää joustamaan samalla tavalla kuin ennen. Kuvasta näkee miten ristikudoksen välissä oleva muovi on menettänyt kimmoisuutensa ja alkanut halkeilemaan.\nToivotaan että talven lumikuormat pysyvät kohtuullisina, jotta pressu kestää kevääseen saakka ja ei tarvitsisi kovin montaa kertaa käydä putsaamassa lumia pois.\nMukavaa syksyn jatkoa ja sujuvaa veneiden talvitelakointia kaikille!\nLähettänyt Matti klo 16.15 Ei kommentteja:\nMaKu on the road again\nVaikka vene ei tänäkään kesänä pääse vesille, pääsi se sentään hetkeksi tien päälle. Taas oli aika katsastaa traileri ja siinä samalla oli myös hyvä hetki tarkistaa veneen kunto hieman tarkemmin.\nVeneen olisi toki voinut kuskata muutaman kilometrin päässä sijaitsevalle katsastusasemalle pressun kanssa, mutta päätin ottaa sen pois lepattamasta, sillä se olisi saattanut hangata kylkiä ja vaurioitaa maalipintaa.\nVaikka vene onkin seissyt jo toista vuotta, niin päällisin puolin kaikki vaikutti olevan kunnossa. Kansi oli toki ehtinyt likaantua ja hapettua, mutta sen saa taas kiiltäväksi kunnon puleerauksella.\nSen sijaan veneen pohjamaali alkaa olla vaihdon tarpeessa. Teen perusteellisen pohjan kunnostuksen sitten aikanaan ennen vesillelaskua. Onneksi kyseessä on vain liituuntunut ja kuivunut myrkkymaali. Alla näkyvä musta pohjaprimeri on edelleen hyvässä kunnossa.\nVeneen sisällä kaikki vaikutti olevan kunnossa. Toki pöly ja koivunsiemenet olivät löytäneet tiensä myös tänne, mutta hometta tai muuta ongelmaa ei ollut havaittavissa. Varmuuden vuoksi imuroin pölyt pois ja pyyhin paikat puhtaaksi tolulla.\nMyöskään trailerissa ei seisonnasta huolimatta ollut mitään mitään suurempaa ongelmaa. Ajattelin että valojen kytkennät saattavat olla pahasti hapettuneet, mutta yllättäen kaikki valot toimivatkin moitteettomasti. Ainoa hankaluus oli toisen jarrun jumittaminen alkuun, vaikka käsijarru oli ollut pois päältä seisonnan ajan. Muutamalla auton nykäisyllä sekin aukesi, joten seuraavaksi siirryttiin tien päälle ja pienen koeajolenkin jälkeen suunnattiin katsastusasemalle.\nKatsastusmies oli tyytyväinen, kun ilmestyin pihaan veneen kanssa. Heillä ei nimittäin olisi ollut mahdollisuutta sitoa traileria kiinni mihinkään jarrujen testaamiseen ajaksi. Jarrudynamo osoitti, että käsijarrun osalta kaikki oli kunnossa, mutta käyttöjarrun säätö ei ollut aivan kohdillaan. Heittoa oli niin paljon, että katsastusta ei voisi näillä asetuksilla hyväksyä. Ystävällinen katsastusmies ehdotti, että katsastus keskeytetään kahvitauon ajaksi, jonka aikana minulla olisi mahdollisuus säätää jarrutasapaino kohdilleen. Näin tehtiin ja traileri saatiin katsastettua huomautuksitta.\nEnää oli jäljellä veneen paketointi ja homma oli valmis. Samalla tuli ajettu nurmikkokin, joten kaiken kaikkiaan oikein onnistunut reissu\nLähettänyt Matti klo 23.50 2 kommenttia:\nKevät koittaa jälleen\nTalvi oli sen verran vähäluminen, ettei veneen luona tullut käytyä juuri ollenkaan. Nyt lumien sulettua oli taas aika käydä tarkistamassa, oliko talven aikana syntynyt vaurioita.\nVene ja pressu näyttivät olevan kunnossa, mitä nyt yksi kaidetolppa oli onnistunut puskemaan itsensä pressusta läpi.\nVeneen kaidetolpat on pultattu suoraan kanteen ja siksi niitä ei tule otettua talveksi pois. Laitoin syksyllä kaiteiden päihin tennispallot ja niiden päälle vielä vaahtomuovia pistekuorman vähentämiseksi, mutta silti yksi oli tullut läpi.\nPressun alle vilkaisu paljasti syyn. Vaahtomuovi oli jossain vaiheessa luiskahtanut pois pallon päältä, jolloin lumen paino aiheutti riittävän pistemäisin kuorman kaidetolpan kohdalle. Eipä tuo kovin suuri vaurio ole, kunhan ei joka talvi tulisi uusia…\nJo aiemmin havaittu aurinkokennotuulettimen muovikalvon vaurio oli nyt selvästi havaittavissa. Tuuletin menee jälleen kerran vaihtoon, sitten kun vene otetaan taas aktiivikäyttöön.\nVene jää vielä täksikin kaudeksi trailerille, mutta itse traileri pitäisi käydä katsastamassa kesän aikana.\nLähettänyt Matti klo 16.50 Ei kommentteja:\nPressun kiristelyä\nTalvi tekee pikkuhiljaa tuloaan, joten taas oli aika käydä laittamassa pehmusteet kaiteiden päälle ja kiristämässä pressu talvea varten.\nSyksyn tuulet olivat näköjään lennättäneet aika paljon roskia myös pressun alle. Laitoin kaiteiden päihin tennispallot ja vedin vaijereiden päälle vielä vaahtomuovipehmusteet. Näiden pehmusteiden ansiosta pressu on selvinnyt vaurioitta ja kaksi talvea.\nHuomasin kannella kömpiessäni, että aurinkokennotuulettimen muovipinta alkaa jo nyt hilseillä pois. Ihmettelin suuresti asiaa, sillä kenno on ollut käytössä vasta pari kesää. Kyseessä on slim-malli, jossa kennon päällä ei ole erillistä suojakupua, vaan siinä on vain ohut suojakalvo. Ilmeisesti kyseisen tuulettimen kanssa olisi syytä käyttää erillistä UV-suojakalvoa. Alunperin olin laitteeseen erittäin tyytyväinen, mutta tämän todettuani en voi suositella sitä kenellekään. Katsotaan miten kenno jatkossa toimii, mutta todennäköisesti täytyy taas asentaa uusi tuuletin. Halvalla ei saa hyvää…\nKaiteet on nyt pehmustettu ja pressu kiristetty. Sitten vaan odottelemaan ensilumen tuloa.\nLähettänyt Matti klo 14.32 Ei kommentteja:\nMelomassa Repovedellä\nVaikka vene jouduttiinkin jättämään kesäksi pressujen alle, niin se ei kuitenkaan estänyt meitä pääsemästä vesille. Molemmilta löytyy omasta takaa pieni kajakki, joten pakkasimme tavarat autoon, kajakit katolle ja suuntasimme Repoveden kansallispuistoon parin päivän melontaretkelle.\nRepovesi on tunnettu jylhistä kallioistaan ja loistavista melonta- ja patikointimahdollisuuksistaan. Molempien lajien edustajia näkyikin runsaasti.\nRepoveden alue on pelkkään melomiseen hieman pieni ja sisämaassakin riittää nähtävää, joten yhdistimme melomisen ja patikoimisen. Iltaisin teltan pystytyksen jälkeen kävimme patikoimassa ympäri lähialueen nähtävyydet. Yksi tunnetuimmista taitaa olla kiipeilijöiden suosima Olhavan kallioseinä.\nMustalamminvuoren näkötornista oli hieno ihailla Repoveden kumpuilevaa maisemaa ja sen pieniä suojaisia lahtia. Korkeuserot ovat paikoitellen todella huimia, eikä aina uskoisi olevansa Etelä-Suomessa.\nHieno reissu ja ehdottomasti vierailun arvoinen paikka! Pienen kokonsa ja hyvien reittiensä puolesta sopii myös päiväretkikohteeksi. Muistakaa kuitenkin ottaa omat WC-paperit ja roskapussi mukaan, sillä alueella ei ole roskiksia, eikä WC-tiloissa paperia :)\nLähettänyt Matti klo 18.11 Ei kommentteja:\nVene taas pressun alle\nVene trailereineen ei mahtunutkaan suunniteltuun talliin, joten jouduin jättämään sen toistaiseksi pihalle.\nHaikein mielin peittelin veneen taas pressun alle. Pressun pois ottamisessa on mukana aina pieni jännitys ja odotus tulevasta kaudesta, mutta sen takaisin laittaminen kertoo kauden päättymisestä ja pitkästä odotuksesta. Katsotaan kuinka pitkä odotus tästä lopulta tulee…\nLähettänyt Matti klo 10.20 Ei kommentteja:\nKevät ja alkukesä kului opintojen kanssa puurtaessa, joten vasta Juhannuksena oli sopivaa aikaa herätellä vene talviteloilta.\nTyytyväisenä sain huomata veneen selvinneen talvesta lähes yhtä siistinä, kuin mitä se syksyllä pressujen suojaan suljettaessa oli.\nVaikka olisin mielelläni laskenut veneen vesille, jouduin tekemään valitettavan raskaan päätöksen. Koko kesä tulee näillä näkymin kulumaan vahvasti opintojen parissa, eikä aikaa veneilylle jäisi lähestulkoon lainkaan. Niinpä vesillelaskun sijaan otin veneen auton perään ja suuntasin Hämeeseen kohti kesämökkiämme.\nVene jäi nyt hetkeksi kesämökkimme pihalle odottamaan myöhempää siirtoa sisätiloihin, jossa se taas saa suojapeitteen päällensä ja tulee sen alla todennäköisesti uinumaan Ruususen unta ensi kevääseen saakka. Toivottavasti silloin on elämäntilanne sellainen, että veneellekin pystyy suomaan nykyistä enemmän aikaa.\nElämme kiireisiä aikoja. Ei näitä kyllä turhaan kutsuta “Ruuhkavuosiksi”.\nLähettänyt Matti klo 23.12 Ei kommentteja:\nKevät on jo niin pitkällä, että moni veneilijä onkin saanut jo veneensä vesille. Suurin osa näyttää kuitenkin edelleen olevan vielä talviteloilla.\nKulunut talvi oli veneiden säilytyksen osalta helppo, ainakin Helsingissä. Ei tullut paljoa lunta, ei kovia pakkasia, ei suuria talvimyrskyjä, joten pressukin on nyt keväällä hyvin pitkälti samassa kunnossa kuin syksyllä. Uusia reikiä tai kulumia ei ollut havaittavissa.\nPressun alla kaikki vaikutti päällisin puolin olevan kunnossa. Jonkin verran kansi oli taas likaantunut talven aikana.\nIstuinlaatikko sen sijaan oli likaantunut todella pahasti. Onneksi pinnat ovat vuosien vahauksen jäljiltä sileät, joten pölyn saa kohtuullisen helposti pestyä.\nPikkuhiljaa täytyy alkaa suunnittelemaan veneen siirtoa pesupaikalle ja kuvioita kesän osalta… katsotaan mitä tehdään…\nLähettänyt Matti klo 14.21 Ei kommentteja:\nTalvi antoi Helsingissä odottaa itseään tammikuun puoliväliin saakka. Nyt oli sopiva aika käydä katsomassa mitä veneelle kuuluu ja puhdistaa pressun päälle satanut lumi pois.\nEipä tuota lunta kovin paljoa ollut, mutta tulipahan sekin lakaistua pois painamasta pressua.\nPressun alla kaikki vaikutti olevan kunnossa ja kansikin oli pysynyt toistaiseksi kohtuullisen puhtaana.\nPressu sen sijaan oli aivan käsittämättömän likainen. Muistan kyllä ennen joulua nähneeni hiililaivan purkavan lastiaan lahden toisella puolen ja säilytysalueen vieressä olevalla vilkkaasti liikennöidyllä tiellä on varmasti myös oma vaikutuksensa asiaan. Aiemmin säilyttäessäni venettä talvisin kesämökillämme hämeessä, kansi ja pressu pysyivät todella puhtaina läpi talven.\nTulipahan käytyä putsaamassa lumet pois ja tarkistamassa, että kaikki on kunnossa. Mukavaa talven jatkoa ja kevään odotusta kaikille. :)\nLähettänyt Matti klo 23.09 Ei kommentteja:", "timestamp": "2017-09-25T13:06:12Z", "url": "https://prelude19.blogspot.co.uk/"}