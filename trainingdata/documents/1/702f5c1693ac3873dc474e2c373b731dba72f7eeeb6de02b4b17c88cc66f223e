{"text": "Tekoäly parantaa rekrytointia - Henkilöstöpalveluyritysten liitto HPL\nKun tekoäly valjastetaan rekrytoinnin apulaiseksi, oikea henkilö löytää oikein työn aiempaa nopeammin. Samalla voidaan saada aikaan parempia työyhteisöjä, uskoo Bolt Worksin toimitusjohtaja Tommi Hämäläinen.\nRakennusalan työvoimavuokrausta tekevä Bolt Works hyödyntää rekrytoinnissa tekoälyä. Boltin toimitusjohtaja Tommi Hämäläinen kertoo, että jokainen yritykseen saapuva työhakemus menee koneen esikäsittelyyn.\n”Kone on oppinut, millaisiin työpaikkoihin tietynlaiset henkilöt ovat aiemmin työllistyneet ja suosittelee tämän perusteella rekrytoijalle työnhakijoita. Tämä helpottaa ja nopeuttaa rekrytointia.”\nBoltin asiakasyritykset voivat hyödyntää myös käyttöliittymää, jossa pystyy ilmaisemaan, millaista työvoimaa tarvitsee, mihin ja milloin.\n”Yrityksellä on aiemmin saattanut kulua oikeanlaisen osaamisen hankkimiseen tunteja tai päiviä, mutta nyt työntekijän voi löytää viidessä minuutissa.”\nHämäläinen myöntää, että Bolt on tekoälyn käytössä alkutaipaleella. Tekoälyn ja automatisoidun prosessin välinen raja on häilyvä, eikä esimerkiksi Boltin käyttöliittymä ole itsessään tekoälyä. Hämäläisen mukaan kone kuitenkin oppii käyttöliittymästä, mitkä asiat vaikuttavat työntekijän saamiin hyviin arvioihin – ja hyödyntää oppimaansa suositellessaan työnantajille työntekijöitä.\nTurhautuminen pois työnhausta\nTekoäly ei palvele ainoastaan rekrytoijaa, vaan se voi tehdä työnhaustakin nykyistä helpompaa. Hämäläisen mukaan työnhaku on usein turhauttavaa, sillä kun hakemus on lähtenyt eteenpäin, työnhakija jää tyhjän päälle odottelemaan. Tekoälyn avulla hakuprosessista voisi saada reaaliaikaista tietoa.\n”Käytännössä työnhakija antaisi itsestään tietoja koneelle, joka kertoisi samalla, mihin työpaikkoihin hakija voisi työllistyä ja milloin.”\nTällä hetkellä työnantajat ja työntekijät voivat arvioida toisensa Boltin käyttöliittymässä.\n”Kun työntekijältä loppuu työ, asiakas voi arvostella hänet käyttöliittymässä vaikka viiden tähden kirvesmieheksi. Uusi työpaikka saattaa löytyä muutamassa minuutissa.”\nOikea ihminen oikeaan työhön\nHämäläinen pitää tekoälyä ehdottomasti rekrytoinnin tulevaisuutena. Hän kertoo, että maailmalla tekoälyä käytetään jo esimerkiksi videohaastatteluissa.\n”Kone tunnistaa haastateltavan kehonkielestä, millainen persoona hän on ja miten hyvin hän sopii työyhteisöön.”\nHämäläisen mielestä tekoälyllä voidaan parantaa kohtaamisia työnantajien ja työntekijöiden välillä. Kun oikeanlainen työnantaja ja oikeanlainen työntekijä löytävät toisensa, työyhteisötkin toimivat entistä paremmin.\nToisaalta pelkkä tekoäly ei riitä. Asiakkaiden on myös itse osattava kertoa, mitä haluavat nyt ja tulevaisuudessa.\n”Jos kone tietäisi, mitä rakennuttajat aikovat seuraavan kymmenen vuoden aikana rakentaa, se voisi esimerkiksi ehdottaa työnhakijoille lisäkoulutusta.”\nRekrytoinnin tueksi kehitetään jatkuvasti uusia, älykkäitä ratkaisuja. Tekoälyn potentiaalista on hyödynnetty vasta murto-osa. Lue myös Tulevaisuuden rekrytointia >>", "timestamp": "2018-07-15T18:42:47Z", "url": "http://hpl.fi/uutiset/tekoaly-parantaa-rekrytointia/"}