{"text": "Vihkisormukseen tuhlataan enemmän kuin koskaan – ”karsitaan vaikka vierasmäärästä” - Lifestyle - MTV.fi\nKosinta Avioliitto Häät\nVihkisormukseen tuhlataan enemmän kuin koskaan – ”karsitaan vaikka vierasmäärästä”\nLifestyle > Tyyli Julkaistu 18.07.2015 16:08\nSormusten keskihinta on noussut laman aikana. Kauppa kuitenkin käy. Lehtikuva\nKihlautumisen ja naimisiin menon yksi tärkeimmistä symboleista on tietenkin sormus. Ikuiseksi muistoksi jäävään renkaaseen halutaan panostaa – myös rahallisesti.\nYleensä asiakkaalla on valmiina mielessään budjetti, kun lähdetään etsimään sitä oikeaa sormusta. Lompakon nyörejä ollaan kuitenkin valmiita hölläämään, jotta saadaan varmasti se täydellinen sormus.\nKuinka paljon suomalaiset ovat valmiita maksamaan sormuksistaan? Kysyimme kahdelta asiantuntijalta.\n– Meillä vihkisormuksiin käytetään rahaa 1 500 eurosta ylöspäin. Yleensä noin 2 000 euroa, vastaa Tillander Oy:n toimitusjohtaja Teemu Konttinen.\n– Kihlasormusten hinta on keskimäärin lähes 250 euroa. Vihkisormukset ovat timanttisormuksia ja näistä maksetaan keskimäärin noin 800 euroa, kertoo puolestaan Timanttisten toimitusjohtaja Sami Koskinen.\nTimanttiliikkeissä onkin eroja – tosin maailman mittakaavassa euromääräisesti hyvin pieniä.\nSuomalaiset satsaavat laatuun\nSuomalaiset ovat yleensä maltillisia sormuskaupoilla verrattuna muuhun maailmaan. Sormuksista maksetaan Suomessa kuitenkin enemmän kuin koskaan ennen.\n– Stereotypia kuuluu, että jenkit ostavat hiilenpaloja, kunhan ne ovat isoja, ja suomalaiset keskittyvät laatuun, sanoo Konttinen.\n– Skandinaavit ostavat mielellään myös kestäviä tuotteita. Jos sormus on kovin kevyt ja ohut, siinä on vähän metallia, eikä se silloin voi olla kovin kestävä.\nBudjettitietoiset valitsevat sormukseensa useamman pienen timantin yhden ison sijaan.\nKihla- ja vihkisormusten keskihinta on jopa noussut vaikeista taloudellisista ajoista huolimatta.\n– Luulen, että ihmiset karsivat mieluummin vaikka vierasmäärästä kuin sormuksen hinnasta. Vihkisormusta katsellaan kuitenkin lopun elämää. Sormus jää häistä muistoksi puolison ja ison laskun lisäksi, arvioi Konttinen.\nSuomalaiset panostavat siis laatuun, mutta millaista oikein on suomalaisten timanttitietous?\n– Monesti asiakkailla on perustiedot erityisesti karaattipainoista ja joillakin myös kivien puhtaudesta. Hionnan laadun merkityksestä kertominen jää usein myyjän tehtäväksi, sanoo puolestaan Koskinen.\nKuinka paljon sinä olisit valmis tuhlaamaan vihkisormukseen? Vastaa ja kommentoi!\nTällaisen sormuksen suomalainen morsian haluaa – muoti muuttunut rajusti 17.7.2015\n\"Hyvää ja halpaa ei ole\" – näin säästät timanttiostoksilla 16.7.2015\nGrafiikka: Kosinta mielessä? Näin selvität kultasi sormuksen koon – tämä vaatii salapoliisin vainua! 9.7.2015\nTällaisen sormuksen suomalainen morsian haluaa – muoti muuttunut rajusti Kuvat: Nyt kuola valuu – leijonaharjat, nutturat ja parrat ovat komistusten suosiossa", "timestamp": "2018-07-19T10:46:05Z", "url": "https://www.mtv.fi/lifestyle/tyyli/artikkeli/vihkisormukseen-tuhlataan-enemman-kuin-koskaan-karsitaan-vaikka-vierasmaarasta/5229300"}