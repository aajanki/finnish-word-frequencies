{"text": "Matkapuhelinverkoissa kahden kerroksen väkeä? | Yle Uutiset | yle.fi\n1.3.2012 klo 10.09päivitetty 9.6.2012 klo 16.17\nRock-konsertissa voi käydä niin, että omalla kännykällä ei pääse verkkoon, mutta vieressä olevan puhelin toimii hyvin saman operaattorin verkossa. Vierustoverille on todennäköisesti järjestetty numero, jolla pääsee jonon ohi, kun puheluissa on ruuhkaa, väittää verkkoammattilainen.\nTeleverkkoammattilaisten mukaan matkapuhelinverkoissa ohituskaistat ovat käytössä, ovat olleet jo pitkään. Kyseessä on vain ohjelmointikysymys. Puhelinkeskukset ovat älykeskuksia, ja sinne voidaan ohjelmoida puhelinnumero, joka saa aina etusijan liikenteessä.\nJonon ohi\nKäynnissä olevia puheluja ei siis katkaista, mutta jonossa olevien ohitse pääsee. Yksi YLE Uutisten haastattelema verkkoasiantuntija sanoo, että tekniikka on periaatteessa samaa kaikilla operaattoreilla. Suuret asiakkaat tuovat taloon rahaa ja heille järjestetään \"erikoispalveluja\".\nYritysmaailmassa on tärkeitä ja vähemmän tärkeitä asiakkaita. Jos asiakas ostaa autoliikkeestä kymmenen autoa yhden sijaan, saa hän todennäköisesti etuja. Yleensä pelataan alennuksilla. Mutta palveluun voi kuulua muutakin, sanoo verkkoasiantuntija, joka sanoo olleensa tällaisessa palaverissa mukana. Nimellään hän ei halua esiintyä.\nOperaattorit kiistävät\nSekä Sonera että Elisa kiistävät, että tällaisia VIP-asiakkaita olisi.\n- 112-hätäpuhelut menevät aina edelle, ja puhelut ohittavat mobiilidatan, sanoo osastopäällikkö Antti Telén TeliaSoneralta.\nTelén kiistää, että Soneran verkossa olisi erityisasiakkaita, jotka pääsevät ruuhkajonon ohi.\nMelkein samoin sanoin samaa vakuuttaa osastopäällikkö Eetu Prieur Elisalta.\n- Pyrimme käsittelemään tilaajia tasa-arvoisesti, ja annamme palveluja siinä järjestyksessä kuin niitä keskuksista pyydetään, sanoo Telén.\nPelisääntöjä odotellaan\nLiikenneministeriön johdolla etuoikeustoiminnon järjestämistä matkapuhelinverkoissa on pohtinut myös työryhmä, jossa operaattorit olivat mukana. Lähtökohtana oli, että viranomaisilla on tarve omien tietoverkkojen ohella esimerkiksi massatapahtumissa tai suuronnettomuuksissa päästä myös yleisiin matkapuhelinverkkoihin.\nTyöryhmä ehdotti, että ohituskaistalle pääsisivät valtion ylin johto eli muun muassa kansanedustajat, sosiaali- ja terveystoimi ja sairaankuljetus, julkishallinnon keskusvirastot, valtion laitokset ja muut hallintoviranomaiset sekä kunnat viranomaisineen ja yritykset ja yhteisöt, joiden toiminta liittyy kriittiseen huoltovarmuuteen.\nOperaattorit sanovat nyt odottelevansa asiasta pelisääntöjä ja ohjeita Viestintävirastolta, joka säätelee niiden toimintaa.\ntiedeKotimaaOhituskaistateleoperaattoritmatkaviestinverkottietoverkotUSB-modeemiSoneraMatkapuhelimet ja mobiililaitteetTelia Company", "timestamp": "2020-01-25T15:21:54Z", "url": "https://yle.fi/uutiset/3-5067444"}