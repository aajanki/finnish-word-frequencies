{"text": "UUTISANALYYSI: Media teki sen taas\nTerhi Kiemunki sai eropassit perussuomalaisista\nKotimaa ma 27.02.2017 00:08\nTerhi Kiemunki on erotettu puolueesta puoluehallituksen yksimielisellä päätöksellä. Valtakunnallisesti aiemmin melko tuntematon Tampereen perussuomalaisten puheenjohtajana ja Pirkanmaan perussuomalaisten varapuheenjohtajana toiminut Terhi Kiemunki tuli laajempaan julkaisuun, kun media nosti kohun Facebook-kirjoituksesta, jota esimerkiksi Iltalehti piti “rajuna tekstinä muslimitaustaisista lapsista”. Kiemunki on myös kansanedustaja Lea Mäkipään eduskunta-avustaja.\nViime pääsiäisen alla palmusunnuntaina Kiemunki oli huvittunut suomalaisia perinteitä omaksuneista maahanmuuttajista naapurustossaan.\n“Onko tämä kotiutumista kun muslimipenskat kiertää virpomassa? Vai onko Allahillakin tänään joku vuosipäivä?”\nTekstin rajuusasteen arvioiminen riippuu tietysti tekstin tulkinnasta. Moni piti kauhistuttavana sitä, että teksti koski lapsia. Kiemunki ei kuitenkaan sanonut muslimilapsille mitään, vaan ihmetteli vain jälkikäteen netissä sitä, mahtaako muslimilapsien opettaminen kristillisille pääsiäistavoille olla yritys kotouttaa maahanmuuttajia.\nMaahanmuuttajien kotouttamiseksi esitetään aivan tavanomaisesti ideoita, jotka useimpien ihmisten elämänkokemuksen valossa ovat todennäköisesti melko heikosti vaikuttavia, joten tämä suopea tulkinta kohutekstistä ei olisi ainakaan mitenkään epärealistinen. Tulkinta, jonka mukaan kyse olisi ollut “rajusta tekstistä”, edellyttää jo kirjoituksen tahallista ymmärtämistä mahdollisimman epäsuopeasti.\nIltalehden mukaan Kiemunki myös ”harmitteli, ettei hänen kotoaan löytynyt yhtään kondomeja, joita hän olisi voinut jakaa muslimilapsille”. Tämän yksittäisen huumorin kukkasen tulkinta Facebook-ketjussa oli ja on vieläkin vaikeampaa. Siinä vaiheessa kun toimittajat alkoivat lukea ketjua kohusilmälasit päässään, ketjusta oli kommentoijan itsensä toimesta poistettu kommentti, johon kondomivitsailu liittyi. Iltalehti ei kuitenkaan kertonut lukijoille tätä kontekstitekijää.\nLisäksi Kiemunki kirjoitti viime keväänä Uuden Suomen blogiinsa islam-aiheisen kirjoituksen, jonka mukaan Suomeen rantautuu kulttuuri, uskonto ja laki, jolle julmuus vääräuskoisia kohtaan on itsestäänselvyys.\nPirkanmaan käräjäoikeus tuomitsi Kiemunkin joulukuussa 450 euron sakkoihin tästä kirjoituksesta, joka tuomioistuimen mukaan kiihotti kansanryhmää vastaan. Kiemunki totesi puolustuksekseen kritisoivansa uskontoa eikä ihmisryhmää. Käräjäoikeus kuitenkin tulkitsi tämän yleistykseksi joka koskee kokonaista kansanryhmää.\nPirkanmaan käräjäoikeuden logiikan mukaan minkä tahansa ideologian kritisoiminen voitaisiin tulkita kiihottamiseksi kansanryhmää kohtaan, koska ideologian kannattajien voidaan aina katsoa muodostavan kansanryhmän, johon arvostelu myös kohdistuu.\nTuomio ei kuitenkaan ole lainvoimainen, koska Kiemunki on valittanut siitä hovioikeuteen.\nPuoluehallituksen mukaan erottamisen syynä olisi ollut ensisijaisesti sähläys junalippujen kanssa. Verkkojulkaisu Kansalaisen mukaan Kiemunki oli osoittanut puolueelle noin 150 euron matkalaskun, saajana Pirkanmaan Perussuomalaiset ja tilinumeroksi oli jäänyt epähuomiossa Kiemungin oma tilinumero.\nErottaminen toistaa kaavaa, joka on nähty perussuomalaisilla moneen kertaan.\nEnsin media ja politiikan kommentaattorit nostavat kohun tyhjästä, ja tuomarit tuomitsevat vihapuherikoksesta hyvin tulkinnanvaraisilla perusteilla käyttäen hyväksi rikoslain pykäliä, jotka antavat lainkäyttäjälle huomattavan paljon liikkumavaraa.\nKun perussuomalaiset taipuvat painostukseen, tulee puoluehallitukselle palkinto poliittisilta kommentaattoreilta, vaikka varsinkin akateemisilta tahoilta on aiemmin totuttu odottamaan kommenteissaan puolueettomuutta.\nEsimerkiksi Turun yliopiston Eduskuntatutkimuksen keskuksen erikoistutkija Erkka Railo pitää perussuomalaisten puoluehallituksen päätöstä Terhi Kiemungin erottamisesta twiitissään oikeana.\n“Tämä on perussuomalaisilta oikea päätös. Mutta nyt jännitetään miten konflikti paikallisjärjestön kanssa päättyy, Railo kommentoi Twitterissä.”\nPitemmän päälle tällainen käyttäytyminen ruokkii mediassa ja poliittisissa kommentaattoreissa pyrkimystä vaikuttaa puoluehallitukseen samanlaisen, toimivaksi todetun painostuksen keinoin.\nYleensä painostuksen kohteiksi joutuvat organisaatiot pyrkivät juuri tästä syystä välttämään vaikutelmaa, että olisivat taipuneet painostuksen edessä - myös siinä tapauksessa, että painostuksella olisi tosiasiallisesti ollut päätöksentekijöihin vaikutusta.\nMarko Hamilo ma 27.02. 00:08", "timestamp": "2017-08-18T21:52:20Z", "url": "http://beta.oikeamedia.com/o1-5316"}