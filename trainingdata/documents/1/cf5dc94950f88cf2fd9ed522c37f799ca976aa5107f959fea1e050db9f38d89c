{"text": "Lisäravinnepurkkeja vedetään pois myynnistä - saattaa sisältää muovirakeita - Kotimaa - Ilta-Sanomat\nLisäravinnepurkkeja vedetään pois myynnistä - saattaa sisältää muovirakeita\nJulkaistu: 16.8.2013 23:58\nFAST Glutamine\nRavintolisäjauhetta vedetään pois myynnistä Suomessa.\nFAST Glutaminesta saattaa löytyä muovimaisia rakeita, kertoo Evira. Kyseessä ovat millimetrin läpimitaltaan olevat kovat, muovimaiset rakeet. Ne ovat silikaattigeelirakeita, jotka ovat päätyneet tuotteeseen raaka-ainepakkauksesta. Rakeiden tehtävänä on ollut sitoa kosteutta.\nTakaisinveto koskee erää, jonka pakkauskoko on 250 grammaa, parasta ennen merkintä 07112014 ja erätunnus 13192.\nTakaisinvedosta tiedotti Tamperelainen Func Food Finland. Tuotetta on myyty eri puolilla Suomea päivittäistavara-, luontaistuote- ja urheilukaupoissa sekä kuntosaleilla. Se on etenkin voimaurheilijoille suunnattu erikoistuote.\nKuluttajia on ohjeistettu palauttamaan tuote valmistajalle.", "timestamp": "2016-10-22T19:40:29Z", "url": "http://www.iltasanomat.fi/kotimaa/art-2000000648926.html"}