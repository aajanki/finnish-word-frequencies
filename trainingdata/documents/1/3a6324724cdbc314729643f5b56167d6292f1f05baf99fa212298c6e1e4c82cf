{"text": "Helpotusta arkeen? Gravity Screen avaa Android-puhelimesi valmiustilasta automaattisesti | Mobiili.fi\nHelpotusta arkeen? Gravity Screen avaa Android-puhelimesi valmiustilasta automaattisesti\nErno Konttinen | Julkaistu 17.3.2014, klo 21:41\nPuhelimet herätetään valmiustilasta nykyisin pääosin lukitusnäppäimen avulla, mutta pikku hiljaa valmistajat kehittelevät uusia tapoja puhelimen avaukseen. Nokia toi vuonna 2011 esitellyssä Nokia N9:ssä uuden tavan avata puhelimen kaksoisnäpäytyksellä. Myöhemmin tämä on levinnyt myös Lumia-malleihin, LG:n puhelimiin sekä Sonyn Xperioihin.\nNyt Plexnor-niminen kehittäjä on tuonut Androidille sovelluksen, joka avaa puhelimen monilla uusilla tavoilla. Gravity Screen -niminen sovellus saapui Google Play -sovelluskauppaan reilu viikko sitten. Pääasiassa sovellus herättää ja sammuttaa puhelimen ruudun automaattisesti.\nKuvakaappaus Gravity Screenin asetuksista\nGracity Screen toimii läheisyystunnistimen ja gyroskoopin avulla. Kun älypuhelimen laittaa taskuun, näyttö sammuu, kun läheisyystunnistin havaitsee housujen kankaan. Sovelluksessa voi myös asettaa näytön sammumaan, kun puhelin ylittää tietyn kulman normaalista. Kulmaa voi itse säätää nollan ja 90 asteen välillä. Kun taas puhelimen ottaa taskusta, näyttö herää automaattisesti.\nPuhelin voi herätä myös liikkeen ansiosta. Kun puhelin makaa esimerkiksi pöydällä, käteen otettaessa puhelimen näyttö herää. Ominaisuuksiin kuuluu myös näytön päällä pitäminen: jos lukee pidempää tekstiä, pienillä puhelimen heilautuksilla voi näytön pitää päällä.\nLyhyen kokeilun jälkeen sovellus tuntui perustaltaan toimivalta, helppokäyttöiseltä ja mukavalta. Sovelluksen käyttöönoton jälkeen ei enää tarvitse painaa näppäimiä tai herättää näyttöä kaksoisnäpäytyksellä, kun se on valmiiksi päällä taskusta puhelimen poimiessa. Voi olla, että myöhemmin puhelinvalmistajatkin innostuvat tuomaan vastaavia ratkaisuja puhelimiensa näytön herättämiseen ja sammuttamiseen.\nSovelluskaupan kommenttien perusteella akunkestoon Gravity Screen vaikuttaa negatiivisesti, minkä ei pitäisi olla suuri yllätys sen hyödyntäessä antureita jatkuvasti.\nSovellus on ilmainen, mutta osa ominaisuuksista maksaa erikseen. Gravity Screenin voi ladata Google Play -sovelluskaupasta tästä linkistä tai alla olevan QR-koodin kautta. Alla myös lyhyt video, jossa esitellään sovelluksen toimintaperiaatteita.\nAndroid Plexnor\nGoogle kertoo todella suuria uutisia 4. lokakuuta? Luvassa käyttöjärjestelmien yhdistyminen25.9.2016\nLue seuraavaksi: Jollan odotettu päivitys julki – tässä uudistukset", "timestamp": "2020-03-28T15:06:50Z", "url": "https://mobiili.fi/2014/03/17/helpotusta-arkeen-gravity-screen-avaa-android-puhelimesi-valmiustilasta-automaattisesti/"}