{"text": "Timo Heinonen huolissaan OKM:n poukkoilevasta politiikasta – Ammattikoulujen opiskelupaikkaleikkaukset voivat vaarantaa nuorisotakuun | Timo Heinonen\nTimo Heinonen huolissaan OKM:n poukkoilevasta politiikasta – Ammattikoulujen opiskelupaikkaleikkaukset voivat vaarantaa nuorisotakuun\nUutiset, perjantaina 01.02.2013\nKokoomuksen kansanedustaja ja Osaamisen ja Sivistyksen -verkoston puheenjohtaja Timo Heinonen on huolissaan tuoreimmista huhuista joita toisen asteen ammatillisen koulutuksen aloituspaikkojen ympärillä liikkuu. Heinosen mukaan käynnissä on erikoinen poliittinen peli, joka saa Opetus- ja kulttuuriministeriön tulkinnat ja linjaukset muuttumaan lähes päivittäin. Uusin käänne on tältä viikolta, kun tietoon tuli, että Hyria:n aloituspaikkoja tarkastellaankin osana Hämeen kokonaisuutta.\n– Tieto on täysin poikkeava siitä mitä aiemmin on kerrottu. Hyrian pääpaikka on Hyvinkäällä ja koulutuksenkin pääpaino metropolialueella. Ja kasvaahan tämän meidän Hämeenkin eteläinen reuna erittäin kovaa vauhtia, toteaa Timo Heinonen ja ei voi ymmärtää, että tällaisilta alueilta leikattaisiin koulutuspaikkoja.\n– Tällaisella politiikalla kyllä vaarannetaan koko nuorten koulutus- ja yhteiskuntatakuu, joka tuli juuri voimaan.\nAlkuperäinenkin suunnitelma Kanta-Hämeen koulutuspaikkojen karsimisesta on Heinosen mukaan epäoikeudenmukainen ja muuhun kuin tosiasioihin perustuva.\n– Meillä Hämeessä toimii mm. Kiipula ja Ypäjän Hevosopisto, jotka ovat valtakunnallisia toisen asteen ammattioppilaitoksia. Niiden opiskelijat tulevat ympäri Suomen ja silloin niiden aloituspaikkojakin pitäisi tarkastella valtakunnallisella koulutustarpeella, kertoi Heinonen ja pitää sen takia suunniteltua 700 opiskelijapaikan leikkausta Hämeestä mahdottomana.\nHeinonen laskee, että nyt esille noussut Hyrian aloituspaikkaleikkaus voisi olla jopa satoja opiskelupaikkoja.\n– Tuntuu erikoiselta, että alunperin meitä kannustettiin yhdistämään toisen asteen oppilaitoksia ja opetusministeri Henna Virkkusen (kok) aikana tätä kehitystä vielä tuettiin. Nyt siitä sitten rangaistaisiin. Toki opetusministeri on vaihtunut tässä välissä ja nyt näyttää puhaltavan aikalailla toisenlainen tuuli, harmittelee Heinonen opetusministeri Jukka Gustafssonin (sd.) aikana OKM:stä kantautuneita leikkausuutisia.\nHeinonen pitää lähtökohtaisesti toisen asteen ammatillisen koulutuksen aloituspaikkojen leikkauksia kaikille maamme kasvualueille kohtalokkaina ja järjettöminä. Hyvinkää-Riihimäen talousalueen Hyria sijaitsee ja toimii muuttovoittoalueella, jonka väestökasvun on laskettu olevan 9% vuoteen 2020 mennessä. Lisäksi Riihimäki on muuta Kanta-Hämettä selkeästi vankemmalla kasvu-uralla ja lukeutuu koko ajan vahvemmin metropoli-alueeseen.\n– Hyvinkää-Riihimäen talousalueen kasvu vaatisi ennemminkin lisää koulutuspaikkoja. Lisäpaikkatarve on noin 1-2 prosenttia vuoteen 2020, jotta se tyydyttäisi talousalueen kasvutarpeen. Ja kyllä minusta Hyrialla pitää olla jatkossakin oikeus itse päättää koulutustarjontansa jakamista kahden maakunnan alueella. Eli tämä ei ole perinteisesti kuulunut ministeriölle, vaan koulutuksen järjestäjällä on tässä autonomia ja niin pitää olla jatkossakin, toteaa Heinonen.\nHeinonen lupaa kutsua talousalueen elinkeinoelämän toimijat ja Hyrian johdon Helsinkiin selvittämään asiaa.", "timestamp": "2020-02-21T08:35:59Z", "url": "https://timoheinonen.fi/timo-heinonen-huolissaan-okmn-poukkoilevasta-politiikasta-ammattikoulujen-opiskelupaikkaleikkaukset-voivat-vaarantaa-nuorisotakuun/"}