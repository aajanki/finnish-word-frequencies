{"text": "Rinne elvyttäisi, Urpilainen lyhentäisi velkaa - Keskisuomalainen\nKotimaa 01.05.2014 00:56\nRinne elvyttäisi, Urpilainen lyhentäisi velkaa\nSDP:n istuva puheenjohtaja Jutta Urpilainen puolusti kiivaasti hallituksen toimia, kun hän ja ammattiliitto Pron puheenjohtaja Antti Rinne kohtasivat ensimmäistä kertaa tv-väittelyssä vappuaattona Ylen A-studiossa.\nRinne luonnehti Urpilaista johtajana hyväksi, asialliseksi ja osaavaksi, Urpilainen Rinnettä ärhäkäksi, rohkeaksi ja tulisieluksi. Rauhallisesti esiintynyt Rinne ei kuitenkaan tahtonut aluksi saada juuri suunvuoroa kokeneelta Urpilaiselta.\nToimittaja päätteli puheenjohtajaehdokkaiden keskeiseksi eroksi sen, että Urpilainen parantaisi taloustilannetta säästämällä ja Rinne elvyttämällä.\nRinne käyttäisi valtion omaisuuden myynnistä saatavan 1,9 miljardia euroa kokonaan elvytykseen ja uusien työpaikkojen luomiseen. Hänen mielestään hallituksen siihen tarkoitukseen kaavailema 600 miljoonan euron osuus on liian vähän. Hallitus päätti lyhentää lopuilla 1,3 miljardilla velkaa.\n- Ei ole järkevää maksaa kahden prosentin korolla takaisin lainaa ikään kuin etuajassa tilanteessa, jossa työpaikat näin ikävällä tavalla häviävät. Raha pitää käyttää nopeasti toimiin, joilla syntyy uusia työpaikkoja, Rinne sanoi.", "timestamp": "2018-09-25T23:45:56Z", "url": "https://www.ksml.fi/kotimaa/Rinne-elvytt%C3%A4isi-Urpilainen-lyhent%C3%A4isi-velkaa/247564"}