{"text": "Monen erikoiskaupan yrityksen myynti romahtanut 80–90 prosentilla muutaman viikon aikana.\nUseat erikoiskaupan toimijat myyvät sesonkituotteita, jotka nyt ostajien puutteessa onkin siirrettävä suoraan alennuskoriin tai pahimmillaan ne jäävät kokoaan myymättä.\nKoronaviruksen aiheuttamat liikkumis- ja kokoontumisrajoitukset kurittavat myös erikoiskauppaa. Kaupan liitto ja Palvelualojen ammattiliitto PAM vaativatkin hallitukselta nopeasti tietoa siitä, millaisiin suoriin tukiin valtio on valmis erikoiskaupan konkurssiaallon välttämiseksi. Myös vuokranantajilta odotetaan laajempaa yhteiskuntavastuuta ja selkeitä tukitoimia.\nLiitot huomauttavat kannanotossaan, että monien erikoiskaupan yritysten myynti romahtanut 80–90 prosenttia vain muutaman viikon aikana. Erikoiskaupan alalla pelätäänkin koronakriisin aiheuttavan konkursseja tai suuren joukon työttömiä.\n”Nyt ratkaistaan monen suomalaisen erikoiskaupan yrityksen tulevaisuus. Hallitukselta edellytetään nopeasti tietoa siitä, millaisiin suoriin tukiin valtio on valmis erikoiskaupan konkurssiaallon välttämiseksi”, Kaupan liiton toimitusjohtaja Mari Kiviniemi sanoo tiedotteessa.\nPAMin puheenjohtaja Annika Rönni-Sällinen painottaa, että erikoiskaupan työntekijöiden hätä on valtava.\n”Hallitukselta tarvitaan tilannetta rauhoittavia päätöksiä pian – vain siten voidaan varmistaa työpaikkojen säilyminen myös pandemian jälkeiseen aikaan”, hän sanoo.\nLiitot muistuttavat, että vain harvalla yrittäjällä on isoja taloudellisia puskureita, joiden avulla voi maksaa laskuja useita kuukausia ilman asiakkaita. Niinpä ne odottavat, että myös vuokranantajat kantavat vastuunsa.\n“On välttämätöntä on, että suoria tukia voidaan myöntää myös vuokrakustannusten kompensoimiseksi, koska lainoitus ja lisävelkaantuminen eivät varsinkaan pk-yritysten kohdalla käytännössä tule kyseeseen.\"\nUseat erikoiskaupan toimijat myyvät sesonkituotteita, jotka nyt ostajien puutteessa onkin siirrettävä suoraan alennuskoriin tai pahimmillaan ne jäävät kokoaan myymättä. Loppukevään ja kesän juhlasesonki on esimerkiksi vaatekaupalle merkittävää myyntiaikaa joulun rinnalla, mutta kun juhlia ei järjestetä, ei juhlavaatteitakaan osteta.\nOngelmia tuo myös se, että tuotteet joudutaan tilaamaan ajoissa valmistajilta, eikä kesä- tai syyssesongin tilausten peruuttaminen enää onnistu.\nMaRa arvioi: Ruuan ulosmyynti ravintoloista voisi kasvaa jonkin verran tilapäisen sulkemisen myötä\nItalia sulkee kaikki kaupat ja ravintolat apteekkeja ja ruokakauppoja lukuun ottamatta\nAiheet Annika Rönni-Sällinen Kaupan liitto Mari Kiviniemi Palvelualojen ammattiliitto PAM erikoiskauppa koronavirus", "timestamp": "2020-08-05T09:54:23Z", "url": "https://www.maaseuduntulevaisuus.fi/talous/artikkeli-1.1036854"}