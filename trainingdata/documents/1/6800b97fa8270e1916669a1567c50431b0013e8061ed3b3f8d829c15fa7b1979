{"text": "Entistä useampi on kieltäytynyt Venäjän väestönlaskennasta - MTVuutiset.fi\nJulkaistu 24.10.2010 18:11 (Päivitetty 26.10.2010 00:06 )\nMoni on kieltäytynyt tulemasta lasketuksi ja avaamasta edes ovea väestönlaskijoille.\n- Edellinen laskenta (vuonna 2002) oli selvästi helpompi. Meihin luotettiin enemmän, kertoo Venäjän tilastolaitoksen Rosstatin osastopäällikkö Vladimir Anisimov.\n-Tämä voi johtua osittain mediasta. Tiedotusvälineet ovat kertoneet tapauksista, joissa huijarit ovat tunkeutuneet ihmisten asuntoihin teeskennellen olevansa väestönlaskijoita.\nAnisimovin mukaan maaseudulla ovet avataan helpommin kuin suurissa kaupungeissa.\n-Jotkut eivät luota siihen, että tulokset päätyvät vain numeroiksi ja että ne eivät mene vaikkapa vero- tai sosiaaliviranomaisille.\nIhmisiä arveluttaa muun muassa asumistietojen paljastuminen.\nSuuri osa Moskovan asukkaista on virallisesti kirjoilla ympäröivissä pikkukaupungeissa. Samaan aikaan monet moskovalaisvanhukset vuokraavat kaupunkiasuntojaan eteenpäin ja asuvat itse maaseudulla datshoillaan. Epävirallisista vuokrasuhteista ilmoitetaan harvoin oma-aloitteisesti verottajalle.\nMyös laittomasti tulleet maahanmuuttajat suhtautuvat väestönlaskentaan vastahakoisesti. Heitä arvioidaan olevan ainakin kymmenen miljoonaa. Enemmistö on peräisin entisistä neuvostotasavalloista.\nKosmonautitkin lasketaan mukaan\nKansaa on houkuteltu laskentaan erilaisilla julkisuustempuilla. Pääministeri Vladimir Putinin ja patriarkka Kirillin kirjaaminen on uutisoitu näyttävästi - samoin kosmonauttien tietojen kerääminen videoyhteydellä kansainväliseltä avaruusasemalta.\nMoskovan lähellä vanhassa puutalossa asuva Ninel Lazareva on iloinen väestönlaskijan käynnistä. 86-vuotiaalle Lazarevalle laskenta on jo viides. Hän ei ymmärrä laskennasta kieltäytyviä.\n-Tämähän on välttämätöntä, jotta saadaan tietää syntyvyys ja kuolleisuus. Osallistuminen on kansalaisvelvollisuus, Lazareva toteaa.\nVäestölaskijoiden työ jatkuu itse laskennan jälkeenkin. Eri puolille Venäjää tehdään vielä pistotarkastuksia tulosten oikeellisuuden varmistamiseksi ja tiedot yhdistetään tilastoksi. Lopulliset tulokset saadaan vasta huhtikuussa 2011.", "timestamp": "2018-11-16T14:39:47Z", "url": "https://www.mtvuutiset.fi/artikkeli/entista-useampi-on-kieltaytynyt-venajan-vaestonlaskennasta/2153092"}