{"text": "HIFK:n ylivoimapeli Lukon murheena - Rauma - UrheiluSuomi.com\nHIFK:n ylivoimapeli Lukon murheena\n427658 Jääkiekko - Liiga 25.2.2011\nLukko pääsi vierasreissulle Helsinkiin mukavassa kolmen ottelun voittoputkessa ja taistelu pudotuspelien kotiedusta jatkui hyvistä asemista. HIFK taas kamppailee Ässien kanssa kiivaasti runkosarjan kakkossijasta, joten molemmilla joukkueilla riitti illan otteluun panosta.\nOttelusta muodostui varsin tapahtumarikas, jossa ratkaisun asemaan nousi HIFK:n laadukas viimeistely ottelun avauserässä ja parempi erikoistilannepelaaminen. Lukko taisteli koko ottelun kiivaasti, mutta voitto jäi kuitenkin Helsinkiin lukemin 6-3 (3-1, 1-1, 2-1).\nLukon paras pelaaja ottelussa oli kultakypärä Perttu Lindgren, joka oli maalilla ja yhdellä syöttöpisteellä kettujoukkueen paras pistemies. Kauden avausmaalinsa tehnyt Nico Aaltonen pelasi myös pirteän ottelun, kuten myös kolmosketjun toinen laitahyökkääjä Samuli Kivimäki.\nOttelu alkoi vahvalla Lukon painostuksella ja avauserän ensimmäiset seitsemän minuuttia mentiin selvässä raumalaiskomennossa. Lukko ei kuitenkaan pystynyt hyödyntämään tilanteitaan ja HIFK iski kovaa takaisin. Hetkessä tilanne olikin kotijoukkueelle jo 3-0 ja asetelma oli kääntynyt päälaelleen.\nHIFK karkasi toisessa erässä jo 4-1 -johtoon Kimmo Kuhdan ylivoimamaalilla, mutta Lukko kiri Nico Aaltosen ja Teemu Nurmen osumilla jo maalin päähän. Ottelun ratkaisuksi noussut HIFK:n terävämpi ylivoimapelaaminen tuotti kuitenkin jälleen tulosta, kun Ville Peltonen lämäsi helsinkiläiset taas karkumatkalle. Peltonen kaunisteli siirretyn rangaistuksen aikana HIFK:lle vielä kuudennen maalin.\nLukolla on lauantaina edessä tärkeä ottelu, kun Kivikylän Areenalle saapuu vastustajaksi sarjassa pykälän raumalaisia edellä oleva KalPa. Kolmen pisteen voitolla Lukko pystyisi ohittamaan kuopiolaiset ja nousemaan sarjassa neljännelle sijalle.", "timestamp": "2017-10-23T22:49:38Z", "url": "http://www.urheilusuomi.com/rauma/artikkeli.asp?id=9822"}