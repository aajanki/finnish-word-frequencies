{"text": "Miksi nainen haluaa politiikkaan? - LISA SOUNIO-AHTISAARI\nMiksi nainen haluaa politiikkaan?\nhelmikuu 27, 2014 helmikuu 27, 2014 by Lisa Sounio\nOletko nainen vai noita? Eikö politiikka ole kokeneiden miesten hommaa?\nPolitiikkaan mukaan lähteminen on alokkaalle kylmää kyytiä. Moni heittää lunta tupaan ja muistuttaa, että olenko ollenkaan tajunnut, että uskottavuus ja luottamus hankitaan vasta vuosien, usein vuosikymmenien työllä.\nOletko julkkisehdokas? Ilman muuta järkevää tekemistä? Vai suorastaan kreisi? Ja politiikassa on jo liikaa naisia, tuhisee joku. Etkö tiedä, että nykyisin politiikasta oikeat ihmiset haluavat ulos ja väärät sisään?\nMiksi ihmeessä haluat mennä iltapäivälehtien pureskeltavaksi? Tai kerrot siitä, että sinulta jäi koulut ensin kesken? Eihän siinä ole järkeä. Poliitikon pitää näyttää siltä, että hän on syntynyt kapaloituneena hallitusohjelmaan, eikä ole tehnyt elämässään yhtään virhettä, eikä elämässään muuta kuin politiikkaa.\nVoi jummi, täällä alokkaalta meinaa mennä hermot! Eikö riitä, että on huolissaan mitä Suomelle tapahtuu ja haluaa ottaa selvää miksi talous yskii? Miten työpaikat säilytetään?\nPärjääkö Suomen politiikassa ainoastaan ammattipoliitikot? Ja antaako kansa muutaman median sisäpiiriläisen ja poliittisen toimittajan päättää vaalien tuloksen ennakkoon?\nJösses, yrittäjänä toimiessa neuvojia oli paljon vähemmän. Ja mahdollisuuksia enemmän. Mutten silti anna periksi, vaan olen sitä mieltä että olen melkein täydellinen ;) ehdokas eurovaaleissa:\n1) kansainvälinen, kielitaitoinen ja perusteellisesti koulutettu\n2) sitkeäksi ja neuvottelutaitoiseksi elämän koulussa marinoitu\n3) sopivasti ärsyttävä ja ehkä jopa se pikkunoita.\nPolitiikan sisäpiiri pyrkii yleensä määrittelemään, mikä on politiikkaa ja varaamaan sen itselleen. Tällainen ”vain me osaamme” näkemys on kivikautista.\nPolitiikkaa on kaikki mitä teet ja kulutat. Kaupan valinnoilla teet talous- ja ympäristöpolitiikkaa mikrotasolla, mutta mikroista kasvaa makro.\nEn taatusti osaa vielä puhua riittävästi ”sitä perinteistä oikeaa ” politiikkaa, vaikka Kokoomuksen puoluevaltuuston kokouksessa Alexander Stubb totesi vapaasti lainaten seuraavasti ”Lisassa on poliitikon aineksia, sillä Lisa ei vastaa lyhyeen kysymykseen…”\nOlen lähtenyt liikkeelle, jotta saisin myös muut liikkeelle. Olen lähtenyt ottamaan kantaa ja taistelemaan niiden asioiden puolesta, joihin uskot. Sinun ei tarvitse uskoa minuun, kunhan uskot johonkin.\nMinä uskon, että:\n1) Positiivinen ilmapiiri synnyttää enemmän uutta kuin kyräily.\n2) Yritteliäisyydestä ei ole kenellekään haittaa, ja se on enemmän asennetta kuin ammattia.\n3) Kehittyvä talouselämä mahdollistaa kaiken muun hyvän; työpaikat, koulutuksen, terveydenhuollon, kuntapalvelut, kulttuurielämän tukemisen, ikääntyvien ja muiden apua tarvitsevien auttamisen jne…\nSiksi talous ei minusta ole liian kova eurovaaliteema. Eivätkä yrittäjyys ja kulttuuriasiat liian kansallisia asioita.\nAlla olevassa kuvassa näkyy jotain, mitä meillä on runsaasti ja muilla Euroopassa liian vähän. Puhdasta, raikasta ilmaa, luontoa ja vettä, tilaa elää vapaasti. Uskon, että jos suhtaudumme avoimesti ja positiivisesti kehitykseen, myös syrjäseudut ja ei-kaupunkilaiset elinkeinot lopulta voittavat.\nOma sydämeni sykkii kauniiden ja viihtyisien kaupunkien lisäksi maaseuduille, metsille ja luonnolle. Kehittyvä ja oikeudenmukainen talous on minulle se veturi, joka vetää perässään mahdollisuuksia mahdollisimman monelle nauttia näistä sydämenasioista.\nEn halua vaaliluvata kenellekään palkankorotusta tai työpaikkoja. Mutta taistelen silti täysillä paremman huomisen puolesta.\n← Luonnehtiiko suomalaisia vuonna 2014 vapaus vai valitus?\nYrittäjät maksavat selkänahastaan päättäjien palkat – Mitä ja mistä ostat on tärkeintä politiikkaa →", "timestamp": "2019-03-24T04:41:35Z", "url": "http://lisasounio.com/blog/2014/02/27/miksi-nainen-haluaa-politiikkaan/"}