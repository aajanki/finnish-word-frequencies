{"text": "Yin jooga :: Maitri Yoga\nKotisivu > Maitrin hyvinvointilajit > Yin jooga\nYin-jooga on hidas ja staattinen joogaharjoituksen muoto, jota kutsutaan toisinaan \"olemisen joogaksi\" vastakohtana dynaamisille \"tekemisjoogamuodoille\".\nYin-joogan tavoitteena on aktivoida ja stimuloida kehon syvempiä kerroksia ja näin ylläpitää kehon syväkudosten luontaisia ja hyvinvointia ylläpitäviä ominaisuuksia. Asanat tehdään hitaasti ja lempeästi, ja niissä viivytään huomattavasti pidempään kuin dynaamisissa asanoissa. Fyysisen harjoituksen lisäksi Yin-jooga on syvästi meditatiivista. Kun hengitämme asanoissa, meille avautuu mahdollisuus luoda tietoinen (mindful) yhteys kaikkeen mitä kokemusmaailmaan nousee: \"Onko aistimani kokemus kipua, vai onko se epämukavuutta? Voisinko jäädä hetken hengittämään tähän epämukavuuteen ja tarkastelemaan, muuttuuko kokemukseni?\"\nYin-joogalla on lukuisia positiivisia vaikutuksia fyysisesti ja psyykkisesti. Se on erityisen arvokas harjoitus nykypäivän hektisessä maailmassa, jossa \"vain olemista\" ja hiljaisuutta ei usein arvosteta tärkeänä osana hyvinvointiamme.\nMaitri Yogassa Yin-joogan lähestymistapa on funktionaalinen, mikä tarkoittaa sitä että asanan ulkoisen täydellisyyden sijaan tavoittelemme sen yksilöllistä vaikutusta kunkin harjoittajan ainutlaatuisessa kehon ja mielen rakenteessa. Yin-jooga soveltuu kaikentasoisille, -ikäisille ja -kuntoisille harjoittelijoille.", "timestamp": "2018-05-20T09:54:40Z", "url": "https://maitri.webnode.fi/maitrin-jooga/yin-jooga/"}