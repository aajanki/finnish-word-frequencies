{"text": "Sovelluskehittäjä väittää: iPhonella voi hoitaa aknea - MTVuutiset.fi\nSovelluskehittäjä väittää: iPhonella voi hoitaa aknea\nKuva: Sixten Johansson/Lehtikuva\nJulkaistu 02.03.2010 10:49 (Päivitetty 06.03.2010 08:08 )\nTeksasilaisen ihotautilääkärin mukaan Applen iPhone-kännykälle tehdyllä ohjelmalla voidaan hoitaa aknea. Houstonilaisen tohtorin, Greg Pearsonin The AcneApp -sovelluksen väitetään parantavan ihoa punaisilla ja sinisillä valoilla.\nABCNews.com kertoo, ettei tavoittanut tohtori Pearsonia haastatteluun. Sovelluksen verkkosivuilla kerrotaan kuitenkin, että tutkimusten mukaan valohoidot ovat lähes kaksi kertaa tehokkaampia kuin yleisten aknehoitoaineiden vaikuttavat osat.\nVerkkosivun mukaan sovelluksen käyttäjät valitsevat valon värin. Punaisen valon kerrotaan sisältävän tulehduksen vastaisia ominaisuuksia. Sinisen valon kerrotaan taistelevan bakteereja vastaan. Tämän jälkeen käyttäjä pitää puhelinta aknealueilla kahden minuutin ajan päivittäin.\nSivuilla siteerataan brittiläisessä ihotautijulkaisussa ollutta tutkimusta, jonka mukaan punaisella ja sinisellä valolla on eliminoitu aknea aiheuttavia bakteereja ja ihon laikkuja jopa 76 prosentilla.\nVahvaa kritiikkiä\nIhotautilääkäri David Pariser toteaa, että tutkimukset todellakin ovat osoittaneet punaisen ja sinisen valon terveysvaikutukset iholle. Hän kuitenkin epäilee iPhone-sovelluksen toimivuutta. Pariser kertoo ABCNewsille, että lääkärin vastaanotolla potilaan ihoa hoidetaan paljon voimakkaammalla valolla kuin mitä iPhonen näyttö pystyy tuottamaan. Lisäksi hoitokerrat ovat pidempiä.\n- Hoidossa käytetään äärimmäisen tehokasta valoa, joka edellyttää silmien suojaamista. Ei ole kovinkaan todennäköistä, että iPhonen näytöstä saadaan riittävästi valoa ihon hoitamiseksi, hän toteaa.\nPariser kertoo, että hän ei voi antaa mielipidettään näkemättä kliinisiä tutkimustuloksia. Sovellukselle ei kuitenkaan ole tällaisia tutkimuksia tehty. Hän kertoo, että vaikka sovellus ei voi ketään satuttaa ei se myöskään luultavasti auta ketään.\n- Sovelluksen toimintaperiaate on oikein, mutta epäilen todella tämän sovelluksen toimintaa, hän korostaa.\nPari dollaria maksavan ohjelman käyttäjäarviot ovat vaihtelevia. Erään käyttäjän mukaan tuote toimii. Toisessa arviossa puolestaan perätään todisteita ohjelman toimivuudesta", "timestamp": "2018-12-13T08:48:05Z", "url": "https://www.mtvuutiset.fi/artikkeli/sovelluskehittaja-vaittaa-iphonella-voi-hoitaa-aknea/1793066"}