{"text": "Duncan McDougal – SHS\nDuncan syntyi 1600-luvun puolivälissä Skotlannin ylämailla kyökkipiian ja kartanonherran äpärälapsena. Jo pienestä pitäen Duncanin äiti alkoi koulia ainokaisestaan aatelisherraa kylmässä turvemajassa. Nuorena miehenä Duncan jäi kiinni kilttivarkaudesta ja hirttotuomiota paetakseen hän hyppäsi ensimmäiseen laivaan Liverpoolin satamasta. Huonoksi onneksi laiva oli matkalla Barbadokselle, missä Duncan enimmäkseen kärvensi itseään rannalla ja joi hämmästyttäviä määriä rommia erinomaisen epäilyttävässä seurassa.\nRantaelämään lopulta kyllästyttyään Duncan pestautui Itä-Intian kauppakomppanian palvelukseen. Seuraavina vuosina Duncan oppi kaupankäynnin ja salakuljetuksen kiemurat ja rikastui merkittävästi salakuljettaessaan oopiumia Intiasta Kiinaan. Tänä aikana hän perusti useita tehtaita ja yrityksiä, mm. Turquoise Elephant Tea House -nimisen oopiumiluolan Lontooseen. Euroopassa pyöriessään McDougal tuli värvätyksi myös Valon Veljeskuntaan, ja tutustui useisiin salaseuran laitamilla liikkuneisiin tyyppeihin, kuten Flaviukseen ja Bogumil Hipolit Dudaan, joiden kanssa kehitteli yhtä epäilyttäviä bisnesyritelmiä.\nKiinalaisten tiukentaessa oopiumkaupan rajoituksia Duncan joutui takaa-ajetuksi ja pakeni Amerikkaan. Samaan aikaan Duncanin Englannin teehuoneessa tapahtui varsin ikävä välikohtaus joka johti välirikkoon Itä-Intian kauppakomppanian kanssa. Tällä kertaa Duncan rantautui Bostoniin viimeisen tee-eränsä mukana. Duncan osti saman tien vankkurit ja lähti länttä kohti viimeisten teen ja oopiumin jämien kanssa ja alkoi myydä niitä ihmelääkkeenä.\nHaettu osoitteesta http://shsverkko.com/index.php?title=Duncan_McDougal\nLuokat: Henkilöt | Lääketieteen ihmeitä | Jännät ideat | Organisaatiot | Esineet ja asiat | Maat ja paikat | Merielämää\nSivua on viimeksi muutettu 26. joulukuuta 2012 kello 16.17.\nTämä sivu on näytetty 22 678 kertaa.", "timestamp": "2019-01-19T15:36:33Z", "url": "http://shsverkko.com/index.php?title=Duncan_McDougal"}