{"text": "Emolohien liian rasvainen ravinto tappaa Simojoen lohien poikasia - Tiede,taidehistoria ja luonto - Vuodatus.net\nLohet syövät Itämeren pääaltaalla lähinnä kilohailia, joka on lähes kaksi kertaa niin rasvaista kuin lohen ravintokokoinen silakka.\nTänä keväänä kuoriutuvista Simojoen lohien poikasista osan ennakoidaan kuolevan M74-oireyhtymän vuoksi.\nRunsas rasvainen ravinto aiheuttaa tiamiinin puutosta lohille, kertoo Luonnonvarakeskuksen (Luke) tutkija Marja Keinänen tiedotteessa. Enimmillään viidenneksellä emoista on mädissään niin vähän tiamiinia, että niiden poikaset kärsivät tiamiininpuutoksesta.\nLohenpoikasia tappaa M74 oireyhtymä, joka aiheuttaa lisääntymishäiriöitä Itämeressä syönnösvaelluksensa tehneille lohille. Oireyhtymä ilmenee vastakuoriutuneiden poikasten eli ruskuaispussipoikasten tiamiinin puutosoireina ja kuolemisena.\nTänä keväänä kuoriutuvista Simojoen lohien poikasista osan ennakoidaan kuolevan M74-oireyhtymän vuoksi. Tämä voidaan päätellä viime syksynä kudulle nousseiden emojen mädin tiamiini- eli B1-vitamiinipitoisuuksista.\nViitteitä oireyhtymän voimistumisesta antoi jo viimesyksyinen tieto siitä, että kilohailin vuosiluokka 2014 oli erittäin runsas, runsain sitten 1990-luvun.\nRasvainen kala sisältää runsaasti monityydyttymättömiä rasvahappoja, jotka hapettuvat herkästi. Tämä puolestaan lisää tiamiinin kulutusta lohen kutuvaelluksen ja paaston aikana.\nLohi lopettaa syömisen jo kutuvaelluksensa lopulla meressä ja paastoaa kesäkuisesta jokeen nousemisestaan aina lokakuuhun eli kutuun asti. Tiamiinia ei tällöin riitä tarpeeksi siirrettäväksi emolohessa kehittyvään mätiin.\nLähettänyt: Kate71 - 8.5.2016 klo 09.25", "timestamp": "2019-11-17T11:01:25Z", "url": "https://kkpp71.vuodatus.net/lue/2016/05/emolohien-liian-rasvainen-ravinto-tappaa-simojoen-lohien-poikasia"}