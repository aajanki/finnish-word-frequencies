{"text": "Direktiivi muutoksen kirittäjänä - Vuosikertomus\nTutkimusten mukaan kuluttajat arvostavat pankkipalveluissa maksamisen ja tunnistautumisen helppoutta, luotettavaa tietoturvaa sekä täyden palveluvalikoiman digitaalista saatavuutta ympäri vuorokauden. Näihin odotuksiin voidaan vastata esimerkiksi Open Bankingilla, jonka ajankohtainen maksupalveludirektiivi PSD2 mahdollistaa.\nEuroopan parlamentin hyväksymä maksupalveludirektiivi PSD2 pyrkii lisäämään pankkitoimialan kilpailua ja innovatiivisuutta sekä tarjoamaan kuluttajille laajempaa palveluvalikoimaa. Direktiivin maksuihin liittyvät säännökset tulivat voimaan tammikuussa 2018.\nSuurempi muutos on edessä, kun PSD2 velvoittaa pankit avaamaan rajapintansa kolmansille osapuolille syksyllä 2019. Tämän jälkeen ulkopuolisten toimijoiden kehittämät sovellukset voivat käyttää tili- ja maksutietoja, mikäli kuluttaja on sallinut niille pankkidatansa hyödyntämisen.\nDirektiivin vähimmäistason täyttäminen ei vielä synnytä kilpailuetua, joten pankkien on keskityttävä omiin vahvuuksiinsa ja innovoitava niiden pohjalta uutta. Olennaista on valita oma kärkensä – on se sitten digitaalisuus, paikallisuus tai uudet innovaatiot.\nPankit etumatkalla\nPankeilla on kuluttajien vahva luottamus, mistä on etua uudempiin palveluntarjoajiin nähden. Rajapintojen avautuessa myös pankit saavat pääsyn toisten pankkien dataan, jolloin proaktiivisesti uutta kehittävällä pankilla on mahdollisuus laajentaa omaa asiakaskuntaansa.\nPalveluiden yhteistoimivuutta, tiedon saatavuutta ja avointa kehitystyötä voidaan tukea lisäämällä rajapintoja. Tilitietoja ja maksuja koskevaa dataa voidaan rikastaa ulkopuolisella datalla. Samalla on tärkeää muistaa, että tietyt ehdot täyttävä kolmas osapuoli ei PSD2:n voimaantulon myötä tarvitse pankilta suostumusta tietojen luovuttamiseen – kuluttajan lupa riittää.\nAlustatalous ja arkkitehtuuri\nOpen Banking tarkoittaa käytännössä alustataloutta, jossa kaikki osapuolet tuottavat toisilleen lisäarvoa. Tämä mullistaa vähitellen pankkipalveluiden jakamisen ja tuottamisen tavat. Samalla se on merkittävä haaste myös tietotekniikkapalveluiden tuottajille.\nAvoimiin rajapintoihin liittyvät tekniset vaatimukset ja tietoturvavaatimukset ovat paljon korkeampia kuin nykyisissä suljetummissa ja helpommin suojattavissa rajapinnoissa. Pankkien kannattaa yksinkertaistaa omia prosessejaan, sillä sen kautta myös IT yksinkertaistuu. Kuormitusta pankkijärjestelmille on kuitenkin vaikea arvioida etukäteen.\nSamlink on valmistautunut tulevaan muutokseen huolellisella suunnittelulla, jotta sillä olisi heti valmius vastata avautuvien rajapintojen vaatimuksiin. Kolmansille osapuolille ja kehittäjäekosysteemille on valmistumassa portaali, jossa PSD2- ja Open Banking -sovelluksia voi testata. Kiristyvät tietoturvavaatimuksetkin edellyttävät valmistautumista, jotta syntyvät järjestelmät ovat varmasti lainsäädännön mukaisia.\nTyöntekijäkokemus on jokaisen vastuulla", "timestamp": "2020-04-05T03:24:16Z", "url": "https://www.samlink.fi/vuosikertomus/direktiivi-muutoksen-kirittajana/"}