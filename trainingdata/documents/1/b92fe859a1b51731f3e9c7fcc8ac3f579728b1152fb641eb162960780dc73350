{"text": "Michael Jackson täyttää perjantaina 50 vuotta | Musiikki | Iltalehti.fi\nPopin Peter Pan vanhenee\nTorstai 28.8.2008 klo 05.24\nMichael Jacksonin Neverland-maatilan portit pysyvät kiinni tälläkin viikolla, vaikka laulaja viettää perjantaina 50-vuotispäiväänsä.\nMichael Jackson joutui jo viisivuotiaana totuttelemaan tähden rooliin. (KAY NIETFELD / EPA)\nTuntuu sopivalta, että ranchi on juhlapäivänä tyhjä, sillä Neverlandista on tullut Jacksonin uran romahduksen symboli.\nMichael Jacksonin uraa lienee mahdotonta kuvailla ilman huomiota hänen elämäänsä lavan ulkopuolella. Michael elää omassa maailmassaan, eikä hänen vaiheistaan ole totisesti puuttunut skandaaleja.\nJacksonilla on yhä mustan miehen ääni, mutta hänen ulkonäkönsä on muuttunut rajusti plastiikkakirurgian ja ihon vaalennusten myötä. Artisti itse väittää, että ihon vaalennus oli tarpeen pigmenttihäiriön vuoksi.\nEi silti ole syytä kiistää, että Michael Jackson on parhaimmillaan ollut modernin kevyen musiikin ykkösartisti. Mies onnistui yhdistämään mustan rytmibluesin ja soulin elementit valkoisen popin kanssa keitokseksi, joka upposi suuriin joukkoihin.\nMichael Jacksonilla oli perusteita julistautua popin kuninkaaksi. Hänen 1980-luvun alussa julkaisemansa Thriller-albumi kipusi musiikkihistorian ostetuimmaksi pitkäsoitoksi. Yli 100 miljoonaa kappaletta myynyt albumi tuotti myös kuusi Top 10 -singleä. Levy sai niin ikään seitsemän Grammy-palkintoa.\nOn myös arvioitu, että Jackson loi modernin pop- ja rockvideon laulujensa Billie Jean, Beat It ja (etenkin) Thriller nerokkailla videoilla.\nBändi tehtaili viisi singleä Top 5:een vuosina 1969-71, tunnetuimmat niistä I Want You Back ja ABC. Michaelin kunnianhimoinen isä loi pojasta myös sooloartistin. Muun muassa oma single I'll Be There nosti pikkuvekaran ohi veljiensä. Perhebändi saikin pian jäädä.\nJacksonin uran kannalta ratkaiseva oli tutustuminen tuottaja Quincy Jonesiin. Kaksikko löysi toisensa kuvattaessa filmiä, joka oli Diana Rossin ja Jackon tähdittämä \"mustien versio\" Ihmemaa Ozista.\nQuincy Jones preppasi Michaelin todelliseen supertähteyteen. Vuonna 1979 julkaistu pitkäsoitto Off The Wall nosti Michaelin musiikkibisneksen kuumaksi nimeksi.", "timestamp": "2018-02-20T02:27:11Z", "url": "http://www.iltalehti.fi/popstars/200808288178589_ps.shtml"}