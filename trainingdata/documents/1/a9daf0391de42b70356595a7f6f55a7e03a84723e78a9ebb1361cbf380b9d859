{"text": "Jane Iredale | Wasting Lifestyle\nelokuu 15, 2017 20 kommenttia\nHieman raflaava otsikko johtuu mun äkillisestä valaistumisesta. Olen helposti palavan ihotyyppini takia joutunut läträämään isokertoimisilla aurinkorasvoilla koko elämäni enemmän kuin tarpeeksi, ja NYT VASTA mulle selvisi että niille on vaihtoehtokin, eikä se ole vaatteet (toki vaatteiden käyttö on vahvasti suositeltavaa edelleen). Voi olla että oon ihan myöhäisherännäinen tässä asiassa, mutta tuskin olen ainoa ja siksi kirjoitan tämän jutun.\nOlin kampaajalla Bombónissa ja tuskailin, että poltin päänahkani auringossa paria päivää aiemmin ja harmittaa kun päänahkaa ei voi suojata oikein millään, ellei käytä hattuja koko ajan. Outi kysyi, miksen käytä päänahkaan kuivaa aurinkosuojaa, ja minä olin ihan kysymysmerkkinä. Miten mä olen voinut missata kuivan aurinkosuojan olemassaolon?\nSain käteeni Jane Iredalen Powder-Me -aurinkosuojan ja meistä tuli heti sydänystäviä.\nPowder-Me on siis kuiva aurinkosuoja, fysikaalinen sellainen. Pääasiallisena ainesosana on montmorilloniitti, savimineraali. Powder-Me on koostumukseltaan jauhemaista ja sitä käytetään tupsauttamalla jauhetta iholle ja levittämällä se tasaisesti pakkauksen levitystyynyn avulla. Purkkia siis töpötetään iholle pari kertaa jotta jauhetta tulee ulos, ja sitten levitetään. Korkissa on mukana pieni peili, jota voi tarvittaessa käyttää apuna levityksessä. Tämä tyyli toimii kasvoilla ja ylävartalolla hyvin, mutta isommille pinnoille (jalat) levitystapa voi olla vähän hidas. Siinä tapauksessa aurinkosuojaa voi laittaa vaikkapa pienelle lautaselle ja levittää siitä jaloille esimerkiksi isolla kabukisiveltimellä. Koska kyseessä on fysikaalinen aurinkosuoja, sen antama suoja on heti olemassa, toisinkuin kemiallisissa aurinkosuojissa. Aurinkorasvojen kanssahan pitää odotella jonkin aikaa että voide alkaa toimia.\nJane Iredalen aurinkosuoja on myös yllättävänkin vedenkestävä: sen kanssa voi uiskennella 40 minuutin ajan ennenkuin se alkaa liueta (eikä se silloinkaan muutu niljakkaaksi lähmäksi kuten aurinkorasvoilla on tapana tehdä). Niinpä se kestää hikoiluakin erinomaisesti. Suihkussakin tätä saa ihan erikseen pestä pois, mikä kertoo kestävyydestä omaa kieltään. Tuote on vegaaninen ja soveltuu myös lapsille, ihan pienistä vauvoista alkaen. Powder-Me säästää epäilemättä sekä vanhempien että lasten hermoja: levitys on nopeaa, iholle ei jää lähmäistä tunnetta, vedellä saa läträtä ihan rauhassa eikä hiekkakaan tartu ihoon, kun se ei ole rasvainen – eikä aurinkosuojaa tarvitse ihan jatkuvasti lisätä, kuten aurinkorasvoja täytyy. Powder-Me sopii myös auringonoton jälkeen käytettäväksi, sillä se rauhoittaa ihoa. Pakkauksen ohjeissa lukee, että suojaa suositellaan lisättävän parin tunnin välein sekä yli 40 minuutin uinnin jälkeen. Itse en aurinkosuojaa ole lisäillyt ensilevityksen jälkeen enkä silti ole palanut, mutta en toisaalta esimerkiksi ulkomailla olekaan oleillut.\nOstos-tv -henkisesti on sanottava, että ei siinä vielä kaikki! Koska kyseessä on mineraalituote, JI:n aurinkosuoja on erittäin peittävää. Aurinkosuojaa onkin saatavilla kolmea eri sävyä. Translucent on valkoista ja sopii _erittäin_ vaaleaihoisille aikuisille ja tietysti muksuille. Golden tuo iholle hieman päivettyneen, ”kultaisen” sävyn (allaolevassa havaintokuvassa levitin suojaa paksusti ranteen sisäpuolelle, jotta se erottuisi kuvissa) ja Tanned on sävyistä tummin ja sopii jo selvästi ruskettuneelle tai muutoin tummemmalle iholle. Minähän en varsinaisesti rusketu ja ihonsävy on koko ajan kirjava ja epätasainen. Reisissä ja käsivarsissa verisuonet ovat pinnassa ja aiheuttavat violetinkirjavaa kukerrusta iholle, mikä ei varsinaisesti mua kyllä ilahduta :D Golden-sävy onkin toiminut mulla ikäänkuin bb-voiteen tapaan tasoittaen ihonsävyn ja tuoden iholle sellaista päivettynyttä hehkua, jota en auringosta voisi mitenkään turvallisesti saada. Ja hei: tätä voi tosiaan levittää päänahkaakin! Mulla vielä on sopivasti persikansävyinen/kuparinen tukka, joten Powder-Me:n Golden-sävy ei erotu mun hiuksista ollenkaan, pikemminkin maskeeraa juurikasvua pois. Win-win!\nPowder-Me:ssa on suojakerroin 30. Olen käyttänyt aurinkorasvoissa kertoimia 30 ja 50, mutta kuten äskettäin opin, ero 30 ja 50 -kertoimien välillä on pienempi kuin voisi kuvitella. Olen sen kyllä käytännössäkin huomannut. Joka tapauksessa, Powder-Me:n tarjoama suoja on riittänyt Suomen kesään paremmin kuin hyvin enkä ole palanut kertaakaan. Toki kesäkin on ollut säiden puolesta vähän heikko, tositestiinhän tuote pääsisi vasta ulkomaanreissulla, mutta aurinkolomaan ei tänä kesänä ollut mahdollisuutta. Saatan kuitenkin ehtiä testata tuotetta aurinkoisemmissakin olosuhteissa, sillä Powder-Me säilyy useamman vuoden avattunakin. Aika ei tee mitään mineraalien heijastuskyvylle, mutta kemiallisten suojien tehoa se kyllä laimentaa – aurinkorasvathan pitäisi uusia joka kesä. Se käy kuulkaa todella kalliiksi, sillä isojen suojakertoimien voiteet eivät todellakaan ole halpoja. Halpa ei tämä kuiva aurinkosuojakaan ole, purkista saa pulittaa reilut 70 euroa, mutta se maksaa itsensä takaisin helppoudessa ja säilyvyydessä. Yksi purnukka riittää todella moneen kesään ja lomamatkaan, silloinkin kun käyttäjänä on tällainen auringossa liekkeihin syttyvä pisamanaama. Säilyvyyden varmistamiseksi pitää tietysti huolehtia myös siitä, että pesee levitystyynyä tasaisin väliajoin, koska siihen toki kertyy iholta rasvaa.\nPari miinuspuolta kuitenkin löysin: tuote pöllyää käytössä aika paljon, joten se kannattaa levittää ennenkuin pukeutuu päivän asuun. Vaikka Powder-Me soveltuisi myös kasvoille meikkipohjaksi, niin minun ihonsävylleni Golden ei kasvoilla käynyt lainkaan vaan oli aivan liian keltainen, joten kasvoilla en pystynyt Powder-me:ta hyödyntämään lainkaan. Jalat mulla taas on niin lakananvalkoiset, että pienikin epätasaisuus levitettäessä näkyi kullanruskeina läntteinä iholla. Koin muutenkin tuotteen levittämisen jaloille aika hankalaksi, koska jos iho on yhtään hikinen tai siinä on kosteusvoidetta, levitystyyny oikein tarraa ihoon, ja itse jauhe samoin. Jos minulla olisi kesälomareissulla ollut käytettävissä iso sivellin, olisin ehdottomasti käyttänyt sitä, mutta eipä ollut. Powder-Me kannattaa joka tapauksessa levittää iholle joka ei ole kosteusvoiteesta nihkeä ja/tai hikinen, muuten hommasta ei tule mitään.\nSumma summarum, tässä plussat ja miinukset:\n+ei lähmäistä, rasvaista tunnetta\n+tasoittaa ihonsävyä ja toimii ikäänkuin itseruskettavan tavoin myös\n+valittavana kolme eri sävyä\n+sopii vauvasta vaariin kaikille\n+säilyy vähintäänkin vuosia (purkissa on lainsäädännöllisistä syistä merkitty säilyvyydeksi 12kk, mutta aivan huoletta voi käyttää pidempään)\n+fysikaalinen suoja; suoja on voimassa välittömästi\n+kevyt kuljettaa, mahtuu käsilaukkuunkin\n+kestää vedessä lillumista väh. 40 minuuttia\n+ei tarvitse lisäillä päivän aikana ellei ui pitkään/käy suihkussa tms.\n+ei tuki ihohuokosia eli sopii päästä varpaisiin\n+hoitaa ihoa ja käy myös after-suniksi\n+sopii esim. säärien pikakaunistamiseen myös auringonottokauden ulkopuolella\n+päänahan suojaus onnistuu\n-kertaostoksena hintava\n-sävyistä ei välttämättä löydy kaikille sopivaa\n-isommille ihoalueille voi olla haasteellinen levittää niin että sävy on tasainen, ainakin kuumina päivinä kun iho on hikinen\n-pöllyää käytössä\nOlenko mä ainoa Suomessa joka ei ollut tutustunut Jane Iredalen Powder-Me -tuotteeseen? Enhän?\n(Tuote saatu. Juttu on julkaistu myös Bombónin nettisivuille kirjoittamassani Sugar High -blogissa.)\nTranslation: Anyone else sick of greasy and sticky sun screens? Well let me help you out: throw them in the trash and use Jane Iredale Powder Me instead. It’s a win-win any way you look at it!", "timestamp": "2018-08-15T16:51:39Z", "url": "http://wastinglifestyle.fi/tag/jane-iredale/"}