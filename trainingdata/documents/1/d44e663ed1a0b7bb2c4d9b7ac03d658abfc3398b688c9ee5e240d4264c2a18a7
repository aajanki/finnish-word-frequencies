{"text": "Mistä puhumme kun puhumme rakkaudesta: Ole onnellinen!\nOle onnellinen!\nOlen lähes koko talven kippuroinut omassa onnettomuudessani. Olen ollut väsynyt, masentunut, yksinäinen ja haluton. Ajoittain olen ollut myös erittäin rasittunut töistäni. Tässä ei ole kyse siitä, että töitä olisi välttämättä ylivoimaisen paljon. Ahditus vaan saa kaiken elämässä tuntumaan ylivoimaiselta, kaikki vaikuttaa kaikkeen, enkä saa edes välttämätöntä tehdyksi. Eritoten, kun työ on ajoittain ainoa konkreettinen elämänsisältöni, on merkitys hyvinvointiin myös kohtuuttoman suuri.\nNäitä pohjamutia möyhiessä tuli mieleen Steve Lowen ja Alan Mcarthurin kirja Onko minussa jotakin vikaa vai onko kaikki paskaa?\nOstimme sen ystäväni kanssa R-kioskin kirjakorista eräänä lämpimänä heinäkuun päivänä kesällä 2008, kun hän oli luonani käymässä ja haimme tarpeita puistokaljottelua varten. Siitä repesi riemu ainakin hetkeksi, kirja on ainakin osittain ihan oivaltava. Ainakin otsikko on puhutellut minua monasti ja puhuttelee nytkin. ;)\n(Ei kannata ostaa opusta, jos joku haluaa lukea, luovutan mieluusti oman kappaleeni kiertoon.)\nJos minun pitäisi rehellisesti vastata otsikon kysymykseen, vastaus kuuluisi:\n\"Kyllä! Minussa on jotain vikaa, kaikki ei ole paskaa.\"\nKaikki tuntuu paskalta, mutta harva asia oikeasti on paskaa. Useimmat asiat ovat vähintäänkin ok, jopa hyviä. Kyse on pitkälti asenteesta, kun oikein tahtoo, voi paskassakin nähdä hyviä puolia, eikä tarvitse antaa kaiken paskan vetää itseään likaviemäriin asti. Voi pyrkiä pintaan ja myös pysyä pinnalla, jopa ehkä kävellä ulos kuivin jaloin.\nKävimme taas tänään varsin järkevän keskustelun poikaystäväni kanssa. Hän kritisoi minua negatiivisesta asenteestani. Monet ovat sanoneet samat asiat aikaisemminkin, mutta jostain syystä tämä ongelma vaivaa minua edelleen. Arvostan sitä rakentavassa hengessä annettua palautetta, jota häneltä saan. Meillä on varsin hyviä keskusteluja, silloin kun niitä on. Tietysti negatiivinen asenne on tällä hetkellä pitkälti seurausta esimerkiksi väsymyksestä ja masennuksesta, joka ruokkii kielteisyyttä ja toivottomuuden tunnetta, mutta toisaalta kyseessä on itseään ruokkiva kehä. En pääse masennuksesta ylös, jos en pyri tavalla tai toisella kääntämään polkua.\nOlen jo monta viikkoa, mutta nyt erityisesti koko kuluneen viikonlopun, kysellyt itseltäni miksi en ole onnellinen. Päässä on pyörinyt monenlaista syytä. Mutta rehellinen vastaus kai kuuluisi: \"Mitäpä sitä kyselemään. Jos haluat olla onnellinen, ole onnellinen!\" Mikään ei varsinaisesti estä sitä, eikä kukaan oikeasti asetu tielle. Olosuhteet ovat hidasteita, periksi ei pitäisi antaa. Ja kuka väitti että elämä on helppoa.\nNokkelimmat saattavat nyt huomata, että tässä on jotain psyykkausta meneillään. Ja totta se onkin. Yritän taas mielikuvaharjoittelua. Positiivista asennetta. Rasti seinään jokaisesta positiivisesta päivästä, pystyssä päin kohdatusta vastoinkäymisestä. Tässä toimikoon sama logiikka kuin tupakanpolton lopettamisessa.\nHuomenna pistän päälle jotain punaista. :)\nLoistava kuva on kotoisin tästä tosi kivasta blogista: Fridas fina\nLähettänyt Tcai klo 21.11\nTunnisteet: elämä, onko minussa jotakin vikaa vai onko kaikki paskaa, onni, positiivisuus, rakas, ratkaisukeskeinen ajattelu, työ\nMarja 3. maaliskuuta 2010 klo 10.58\nTämä on hämmentävä teema. Juuri puhuin erään kaverini kanssa siitä että asiat todella voi selittää itselleen joko positiivisen tai negatiivisen kautta. Itse olen mestari kääntämään huonotkin asiat hyviksi. Toisinaan se vaatii vähän luovuutta ja itsevalehtelua, mutta usein tuottaa kuitenkin hyvän olon. Toisaalta olo on välillä kuin suuressa valheessa elämistä, mutta toisaalta ja toisaalta... niin eipä ole helppoa tämä onnen etsintä. T: työtön tyytymätön kiukutteleva kotiäiti :)\nAsioita joista pidän: Arvokkaasti ikääntyvät vaatt...\nHetkiä Brysselissä\nTallinna, auringonpaiste ja pakkanen\nJa till kulturskola!\nAsioita joista pidän: Kärpässienet", "timestamp": "2017-09-22T18:44:57Z", "url": "http://mistapuhummekunpuhummerakkaudesta.blogspot.com/2010/02/ole-onnellinen.html"}