{"text": "Nokian simpukkapuhelin teki paluun: Tässä Nokia 2720 Flip - Puhelinvertailu\nHMD Global on esitellyt tänään Berliinissä paitsi Android-älypuhelimia niin myös erikoisempia peruspuhelimia. Olipa yhtiöllä esitellä myös paluun tekevä simpukkapuhelin.\nNokia 2720 Flip on tutunoloinen laite, eikä syyttä. Kyseessä on uudelleenpainettu versio 2009 julkaistusta Nokia 2720 fold -peruspuhelimesta. Sama design (vaihtoehtoina musta tai harmaa) on pitkälti säilynyt, mutta uutta ovat tietysti erityisesti sisuskalut.\nLaitteessa on kestävän Nokia 800 Tough -perusluurin tavoin Snapdragon 205 -suoritin, 4 gigatavua muistikortilla laajennettavaa tallennustilaa, puoli gigatavua RAM-muistia ja KaiOS-käyttöjärjestelmä. Sen erikoisuus on kuitenkin kaksi näyttöä, joista sisäpuolella on 2,8 tuuman QVGA-näyttö ja ulkopuolella 1,3 tuuman 240x240-resoluution näyttö.\nHMD Global lupaa laitteelle jopa liki kuukauden valmiustilan riippuen käytettävästä mobiiliverkosta.\nMobiiliverkkotuki löytyykin aina 4G-yhteyksille asti, jolla voi käyttää laitteesta löytyviä sovelluksia, kuten WhatsAppia, Facebookia ja YouTubea. Lisäksi Nokia 2720 Flip tukee Google Assistant -avustajaa.\nYksi laitteen erikoisimmista ominaisuuksista on kuitenkin erillinen hätäpainike. Sen avulla voidaan lähettää sijantitiedot viidelle henkilölle ja laite lisäksi soittaa yhdelle valitulle henkilölle, kunnes vastataan. Nk. ICE-valikko (In Case of Emergency) tarjoaa kaikki tarpeelliset tiedot laitteen omistajasta (syntymäaika, ICE-kontaktit, sairaustiedot, veriryhmä ja allergiatiedot) esimerkiksi ensihoitajien tarpeeseen.\nNokia 2720 Flip saapuu myyntiin syyskuussa ja sen suositeltu vähittäishinta on Suomessa 99 euroa.", "timestamp": "2020-05-30T21:35:18Z", "url": "https://www.puhelinvertailu.com/uutiset/2019/09/05/nokian-simpukkapuhelin-teki-paluun-tassa-nokia-2720-flip"}