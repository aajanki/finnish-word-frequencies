{"text": "Mustemaailmani: tammikuuta 2015\nLainasin jo useampi kuukausi sitten kasan kirjoja kirjastosta, enkä millään ole kerinnyt niitä lukemaan. Sen verran monta kertaa olen lainat jo uusinut, että palautuspäivämäärän lähestyessä päätin alkaa pienentää lukupinoa aloittaen tästä monissakin blogeissa jossain vaiheessa esiintyneestä teoksesta, joka jo silloin kiinnosti minua jonkin verran.\nManhattanin pilvenpiirtäjien huipulla hallitsevat rikkaat ja etuoikeutetut, kun samaan aikaan alhaalla katutasossa, ilmastonmuutoksen synnyttämien kanaalien varsilla majailee kurjalisto ja outo, salaperäistä voimaa hallitseva joukko - mystikot.\nYläluokkaan kuuluu myös 16-vuotias Aria Rose, joka on menossa naimisiin isänsä poliittisen kilpailijan pojan kanssa. Aria ei kuitenkaan pysty muistamaan, missä vaiheessa heidän suhteensa on alkanut ja rakastaako hän poikaa. Sen sijaan hän tapaa Hunterin, kiehtovan mystikon alakaupungista, johon hän tuntee outoa vetovoimaa, ja jolla tuntuu olevan hallussaan hänen menneisyytensä avain.\nHeti ensimmäiseksi: Suosittelen.\nKirja oli ihanaa, mukaansatempaavaa, romantiikkaa ja fantasiaa sisältävää dystopiaa. Ainakin minulle tämä kolahti ja kovaa, sillä olen tässä reilu vuoden aikana ihastunut dystopioihin ja lisäksi tämä poikkesi kivasti muista lukemistani kyseisen genren kirjoista.\nErityisesti ihastuin kirjassa sen maailmaan ja yhteiskuntaluokitteluun. Rikkaat-köyhät asetelma toimi hyvin ja kirjan kaupunki oli mielenkiintoinen. Toinen asia mihin ihastuin olivat mystikot, jotka toivat kirjaan fantasiaelementtejä. Kirjan viittaus noitavainoihin mystikkojen yhteydessä oli mielenkiintoinen.\nVähän ontuvaa oli Arian ja Hunterin suhde ja kuinka äkilliseltä heidän romanssinsa tuntui lukijalle. Joka tapauksessa kirjan jatko-osa jäi kiinnostamaan. Toivottavasti se sattuisi silmään vaikka seuraavalla kirjastoreissulla.\nsivut: 404\nalkuteos: Mystic City, 2012\nLähettänyt VJ klo 13.57 6 kommenttia:\nIhastuin edelliseen Godbersenin sarjaan välittömästi, mutta tämä seuraava sarja ei vakuuttanut minua yhtä vahvasti. Tämän viimeisimmänkin osan lukeminen takkusi aika pahasti, sillä aloitin sen lukemisen jo lokakuussa ja viimeiset sivut sain luettua vasta eilen.\n1920-luvun viimeinen kesä on lopuillaan, ja Cordelia, Letty ja Astrid elävät yhä jazzajan kuumeista, kiihkeätempoista elämää. Astridin päivät viinatrokarin vaimona eivät ole kuitenkaan pelkkää auvoa, ja Cordelian suhde lentäjäsankariin vaatii jatkuvaa varuillaanoloa.\nValkokankaan palvotun tähtiparin siipien suojaan päätynyt Letty sen sijaan odottaa pongahtavansa kuuluisuuteen minä hetkenä tahansa. Tyttöjen villi kesä on vaihtumassa pimenevään syksyyn. Kun kesä päättyy, kukin tytöistä on kohdannut oman, ehkä yllättävänkin kohtalonsa.\nAnna Godbersen kirjoittaa mukavaa hömppää, mutta suosittelisin mieluummin lukemaan Huumaa-sarjan. Tämä toinen sarja toisti aika paljon samoja kuvioita, mutta vaihdos 1920-lukuun toi mukavasti uutta näkökulmaa.\nLisäksi tämän sarjan tyttöjen miehet olivat persoonallisia sekä riittävän erilaisia toisiinsa verrattuna. Silti tässä kirjassa ei tapahtunut riittävästi ja tylsiä kohtia riitti. Pidin kuitenkin sarjan lopusta kun tyttöjen kohtalot selvisivät, ja kirjan viimeiset sivut olivatkin sen parhaimmat. Tästä trilogiasta jäi kuitenkin todella mitäänsanomattomat fiilikset.\nalkuteos: The Lucky Ones, 2012\nLähettänyt VJ klo 17.00 Ei kommentteja:\nJUSTINA ROBSON: Kvanttipainovoima 2 - Panoksena sielu\nSain ennen vuodenvaihdetta luettua myös tämän toisen osan Kvanttipainovoima-sarjasta, jonka sain ensimmäisen osan lisäksi arvostelukappaleena Jalavalta kiinnostuttuani sarjasta ja erityisesti sen scifi, fantasia, chick lit ja agenttiyhdistelmästä.\nVuoden 2015 kvanttiräjähdyksen jälkeen ihmiset ovat eläneet rinnakkain haltioiden, demonien, haamujen, elementaalien ym. kanssa. Lila Black on kovia kokenut erikoisagentti. Hänen kehonsa on huippuaseistettu koneisto, jonka sisällä elää haltianekromantikko, hänen poikaystävänsä on menestynyt haltiarocktähti sekä puoliksi demoni ja lisäksi Lilan vanhemmat luulevat hänen olevan kuollut. Nyt hän saa myös työtehtävän helvettiin.\nLila lähetetään Demoniaan, jossa hänen niskaansa satelee naimatarjouksia, salamurhayrityksiä ja haasteita kaksintaisteluihin. Lila saa huomata, että demonit ovat aistillisia, väkivaltaisia, vallanhimoisia, arvaamattomia ja huvittelunhaluisia, eikä tehtäväkään osoittaudu niin helpoksi kuin alussa ajateltiin.\nEdelliseen osaan verrattuna tähän oli sitten sitä actionia lisätty, josta tykkäsin. Luin kirjaa huimaa vauhtia, sillä Lilan matka Demoniaan tempaisi mukaansa. Loppua kohti vauhti kuitenkin hyytyi inhottavasti ja kirjan lukeminen muuttui melkeinpä pakkopullaksi. Loppupelissä kirjasta jäikin vähän ristiriitaiset mielipiteet, sillä alku oli niin hyvä, mutta loppu taas niin huono.\nTarinaa edettiin vuorottain Lilan ja haltiarocktähti Zalin näkökulmista. Lila oli edelleen hahmona todella mielenkiintoinen ja hänestä luki mielellään toisin kuin Zalista. Zal oli myös omalla tavallaan mielenkiintoinen, mutta hänen tarinansa oli niin sekava ja utopistinen, että välillä oli pakko hyppiä rivien yli. Zalin osuudet lisääntyivät loppua kohti, mikä selittääkin sen miksi lukeminen hyytyi.\nDemonia oli maailmana ihan mahtava ja demonit sellaisia, kuin takakannessakin selitettiin. Monia uusia todella mielenkiintoisia hahmoja tuli lisää, mutta mielestäni heihin olisi voinut keskittyä vähän paremmin, sillä lopussa ei enää muistanut nimien sekamelskassa, että kuka oli kuka.\nAion kyllä lukea seuraavankin osan sen ilmestyessä. Toivottavasti siinä päästäisiin vielä paremmin tutustumaan Demoniaan ja sen demoneihin, koska ne olivat ainakin tämän kirjan parasta antia ja olisin voinut lukea niistä enemmänkin.\nsivut: 456\nalkuteos: Selling Out (Quantum Gravity 2), 2007\nLähettänyt VJ klo 22.07 Ei kommentteja:\nLähettänyt VJ klo 15.08 2 kommenttia:\nLähettänyt VJ klo 13.40 Ei kommentteja:\nLähettänyt VJ klo 15.26 2 kommenttia:\nVuoden vaihtuessa viime kerralla jäi vuosikatsaus laiskuuden kiireitten takia tekemättä (vuoden 2012 katsaus löytyy täältä), mutta lueskeltuani muiden kirjabloggareiden katsauksia päätin että minä myös!\nMinulle kirjavuosi 2014 oli varsin onneton, sillä lukupinoni jäi todella pieneksi.\nSelkeä ero lukemisen määrään oli siirtyminen lukiosta ammattikorkeakouluun 2013 syksyllä, sillä lukeminen on vain vähentynyt vähentymistään. Olen kuitenkin ihan huomaamattani saanut kahmittua amkissa niin paljon kursseja, että minun olisi mahdollista valmistua jo ensi jouluna - 2 ja ½ opiskeluvuoden jälkeen! Saa nähdä tapahtuuko niin, koska toisaalta minulla ei ole mikään kiire valmistua. Annan itselleni joka tapauksessa anteeksi tuon pikkiriikkisen lukupinon.\nMuutamia poimintoja kirjavuodestani 2014:\n29 kirjaa, joista bloggasin 25 kirjasta (neljästä tulossa vielä arvostelut)\n22 ulkomaista\n7 kotimaista\n10 fantasiaa\n6 scifiä\n4 englanniksi\nC.J. Daugherty - Night School 2 Yön perintö\nLisa R. Jones - Ihosi alla\nMichael Gerber - Barry Trotter ja kuollut hevonen\nTucker Shaw - Anxious Hearts\n2014 vuoden teksteistä suosituimmat:\n1. Anna Godbersen - Jazztyttö peilaa\n2. Lauren Oliver - Requiem Rakkaus palaa\n3. Charlaine Harris - Sydänverellä\nLähettänyt VJ klo 16.45 2 kommenttia:", "timestamp": "2018-03-22T10:08:25Z", "url": "http://mustemaailmani.blogspot.fi/2015/01/"}