{"text": "Lauantai 7.2.2015 - Maalla ja muilla mailla - Vuodatus.net\nTänään oli Floridan suomalaisilla vilkas päivä, niin myös Antilla ja minulla. Suomi Talolla oli aamukahdeksasta lähtien kirpputori ja lettuaamiainen. Menimme sinne jo heti kahdeksan jälkeen ja lettujen syönnin ja tuttujen tapaamisen jälkeen lähdimme kymmenen jälkeen pois. Meidän piti vain käydä katsomassa, missä meille suositeltu autonpesupaikka sijaitsee, mutta auto pääsikin pesuun ja vahaukseen samantien. Kyseisen autonpesufirman toiminta näytti aluksi liukuhihnatoiminnalta, kun autot menivät itsekseen liukuhihnaa pitkin pesukoneen läpi. Kun meidän automme tuli pesukoneesta, alkoi käsityö, jolloin yksi työntekijöistä otti auton käsittelyyn. Hän imuroi sen sisältä, pesi ikkunat ulkoa ja sisältä ja vahasi auton. Autonpesettäjiä oli jonoksi asti, mutta toiminta oli tehokasta ja työntekijöitäkin oli yli kymmenen.\nAutonpesun jälkeen Antilla oli parturiaika, jonka jälkeen ajoimme Kerhotalolle Lake Worthiin. Siellä oli jo pidetty lipunnostoseremonia; oli nostettu Suomen ja Amerikan liput salkoon ja julistettu ”Suomi Amerikka Viikko 2015” avatuksi. (Amerikassa nämä suomalaisetkin nimet kirjoitetaan amerikkalaisittain ilman tavuviivoja ja kaikki sanat isoilla kirjaimilla.) Me ehdimme juuri sopivasti lihapullalounaalle. Lihapullat, muusi, puolukkahillo ja mummon kurkut maistuivat hyviltä ja kotoisilta. Hetkeksi ehdittiin lounaan jälkeen viipyä kotona ja Antti ehti ottaa lyhyet päiväunetkin. Sitten mentiin Suomi Talolle Floridan Karjalaisten kuukausikokoukseen, johon osallistui yli neljäkymmentä jäsentä. Ensin juotiin pullakahvit ja sen jälkeen puheenjohtaja Nina veti kokouksen tehokkaasti kuten aina. Kokouksen aluksi laulettiin Karjalaisten laulu, sen jälkeen käytiin läpi esityslistan mukaiset asiat. Kokouksen päätteeksi Suomesta vierailulla oleva Kanneljärvisäätiön puheenjohtaja Hannu Määttänen näytti dvd-esityksen ja kertoi kiinnostavasti Kanneljärvestä.\nSuomi Amerikka Viikkoa vietetään tulevan viikon ajan Floridan Lake Worthissa.\nKokouksen jälkeen tultiin kotiin ja Antti laittoi illallispihvin uuniin. Pihvi tehtiin samoin kuin viimeksikin, eli se laitettiin kylmänä uuniin paistumaan. Söimme puoliksi yhden pihvin kypsennettyjen maissintähkien kanssa. Vuoden 2013 tangokuningas Kyösti Mäkimattila ja Varjokuva-orkesteri ovat Floridassa parin viikon matkalla ja esiintyvät useissa eri yhteyksissä. Tänä iltana he esiintyivät Kerhotalolla Suomi Amerikka Viikon avajaistansseissa. Mekin menimme kuuntelemaan ja katsomaan heitä. Varjokuva on hyvä orkesteri ja Kyösti Mäkimattilalla on komea tangoääni.\nKommentoi Lähettänyt: helenainkeri - 8.2.2015 klo 17.53", "timestamp": "2019-11-17T15:49:52Z", "url": "https://helenainkeri.vuodatus.net/lue/2015/02/lauantai-7-2-2015"}