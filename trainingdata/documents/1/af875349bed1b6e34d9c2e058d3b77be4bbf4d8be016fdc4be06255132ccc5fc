{"text": "Kari Lehtonen: Puhti loppui | Jääkiekko | Iltalehti.fi\nKari Lehtosen Atlantalta loppui puhti\nTorstai 19.4.2007 klo 09.35\nAtlanta Thrashersin maalivahti Kari Lehtonen myöntää, että pelkkä pudotuspeleihin pääsy taisi riittää heille.\nKari Lehtonen pääsi Atlantan maalille vain ensimmäisessä pudotuspelissä. (AP / LK)\nLatausta ei riittänyt enää pudotuspeleihin, ja kausi loppui ensimmäisellä kierroksella neljässä ottelussa New York Rangersia vastaan.\n- Vähän sellainen maku nyt on, että olimme liian tyytyväisiä siihen, että pääsimme playoffseihin. Se oli kauden suurin tavoite. Täytyy asettaa tavoitteet korkeammalle ensi vuonna, hän pohtii.\nMM-päätös muutaman päivän päästä\nSeura ja fanit olivat odottaneet kahdeksan vuotta pudotuspeleihin pääsyä, ja sitten kaikki oli ohi ennen kuin pelit edes kunnolla pääsivät käyntiin. Lehtonen sanoo pettymyksen olevan niin suuri, että kestää aikansa ennen kuin jatkosta putoamisen edes tajuaa.\n- En tiedä voiko sitä nyt flopiksi sanoa, mutta itsellä eivät pudotuspelit menneet niin kuin olisi pitänyt, eikä joukkueellakaan, ja sen takia tämä on tosi vaikea tilanne. Mutta tästäkin oppii jotakin. Toivottavasti on vielä paljon pelivuosia jäljellä.\nHän ei ole edes ajatellut, että mitäs nyt, kun NHL-kausi on ohi. Mutta MM-kisat kiinnostavat, ja hän aikoo miettiä päätöstään muutaman päivän ajan.\nKaudesta jäi hyvä tunne\nLehtosen mielestä hänen kautensa ei ollut varsinaisesti vuoristorata, vaikka sellainen maku saattaa jäädä huonosti menneiden pudotuspelien takia.\n- Kauden aikana oli pari jaksoa, että meni vähän huonommin, mutta oikeastaan niin käy melkein jokaiselle maalivahdille. Tietysti pitää pystyä kehittymään, että pystyy estämään sen, ettei viisi peliä mene superhyvin ja viisi peliä huonommin.\nKaiken kaikkiaan hänelle jäi kaudesta kuitenkin ihan positiivinen maku. Hän pystyi pelaamaan paljon ja kohtuullisen hyvin.\n- Täytyy ensi kaudella yrittää nostaa oma peli uudelle tasolle.\nLehtonen maalilla vain ensimmäisen pelin\nAtlantan valmentaja Bob Hartley otti pudotuspeleissä riskin, joka onnistuessaan olisi voinut tuottaa melkoisen potin. Hän laittoi Lehtosen maaliin ensimmäisessä pudotuspelissä, mutta luotti toisessa ottelussa kakkosmaalivahti Johan Hedbergiin. Maalivahdin vaihtaminen kesken ottelusarjan oli viime vuonna Carolina Hurricanesin sytytystulppa, ja käyntiin lähdettyään joukkue jyräsi mestaruuteen saakka.\nMolemmat Atlantan maalivahdit ymmärsivät mistä oli kysymys.\n- Totta kai sitä haluaisi olla maalilla koko ajan, mutta tässä pitää kuitenkin olla ammattilainen ja pitää osata ottaa se oikealla tavalla, Lehtonen kommentoi.\n- Me olemme joukkue, ja jokaisen pitää olla valmis kaiken aikaa. Se joka pelaa niin se pelaa. Valmentaja päättää nämä asiat, Hedberg sanoo.\nPitää ajatella tulevaisuutta\nLehtonen on nyt pelannut niin AHL:n (Chicago Wolves kaudella 2004-05) kuin NHL:n pudotuspeleissä, eikä niissä ole hänen mielestään kovin suurta eroa. NHL-pelaajat ovat ehkä parempia, mutta pudotuspelit ovat aina pudotuspelejä, ja kaikki on pienestä kiinni.\n- Eiköhän tämä ole sitä parasta jääkiekkoa mitä maan päältä löytyy. Ihan kiva olla oppimassa, vaikka nyt ei kovin hyvin mennytkään.\nLehtonen arvelee, että tällä kaudella oli varmasti joku opetus, mutta kysymys on liian vaikea vastattavaksi heti viimeisen pudotuspelin jälkeen. Hän toteaa, että pettymys täytyy nyt vain koittaa unohtaa ja keskittyä tulevaisuuteen.", "timestamp": "2018-03-19T15:14:55Z", "url": "http://www.iltalehti.fi/jaakiekko/200704196004962_jk.shtml"}