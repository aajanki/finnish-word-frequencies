{"text": "Palokan neulojaisten villasukkia juhlavuotena syntyville sekä neuvoja junasukkiin | hyvähuomen\nPalokan neulojaisten villasukkia juhlavuotena syntyville sekä neuvoja junasukkiin\nPosted by hyvahuomen in Ajatuksia ja mietteitä, Handicrafts, Käsityöt, Yleinen\n32 silmukkaa, 7 veljestä, Finland 100 years celebrations, junasukat, neulojaiset, ohje, ompeluseura, sinivalkoisia villasukkia vastasyntyneille, Suomi 100v, villasukkakeräys juhlavuotena syntyville\nSinivalkoisia vauvansukkia juhlavuonna syntyneille – Blue and white wool socks for Finnish newborns from Palokka sewing circle – Finland 100 years celebrations\nSuomi täyttää tänä vuonna 100 vuotta. Tammikuun alussa ystäväni Tuija kysyi, olenko huomannut, että meneillään on villasukkakeräys juhlavuotena syntyville vauvoille (tässä linkki kampanjan sivuille). Innostuin asiasta (mikä voisi innostaa enemmän kuin söpöt sinivalkoiset sukat vastasyntyneille?) ja mietin asiaa askeleen pidemmälle. Testasin ideaa Tuijalla, ja kun se oli hänestäkin hyvä ajatus, otin yhteyttä paikalliseen kirjastoon ja kysyin, saisimmeko heiltä lainata tilaa yhteisneulomistapahtumaan eli ompeluseuran tyyppisiin neulojaisiin. Kirjasto oli heti valmis yhteistyöhön ja hoiti ison osan tiedottamisesta ja markkinoinnista. Aplodit Palokan kirjaston väelle sekä Jyväskylän kaupunginkirjaston tiedottajalle!\nAjatukseni oli, että neulojaiset ovat vapaamuotoinen tapahtuma, jonne on vapaa pääsy. Siellä voi olla koko ajan eli kolme tuntia tai sitten vain osan, ihan miten omiin aikatauluihin sopii. Mukaan voi tulla, vaikka edellinen neulomiskerta olisi ollut monta vuosikymmentä sitten, tai olisi virtuoosimainen puikkomestari. Ajattelin, että rennossa ilmapiirissä voi kysyä neuvoa kokeneemmilta ja ylipäätään vaihtaa vinkkejä ja kokemuksia. Itse osaan perusvillasukat neuloa ja lupauduin neuvomaan sen verran kuin osaan. Lupasin myös, että jos kirjastolle vain voi tuoda valmiita sukkia parin viikon ajan neulojaisten jälkeen ja he voivat niitä säilyttää, niin käyn viemässä koko satsin kerralla Jyväskylän keräyspisteeseen eli Butik Malfattoon Toivolan Vanhalle Pihalle. Ja kirjasto taas ystävällisesti lupautui tähän – hienoa!\nEnnen ensimmäisiä neulojaisia 31.1. vähän jännitin, että noinkohan sinne tulee porukkaa. Ajattelin sitten, että neulotaan sillä porukalla minkä tiesin tulevan eli minä ja kaksi ystävääni. Yllätyin iloisesti, kun astelin neulomistarpeet ja muut tarvikkeet matkassa kirjastolle varttia ennen aloitusaikaa valmistelemaan tapahtumaa, sillä siellähän oli porukka jo hyvässä vauhdissa!\nHeti alkuun saimme mieluisia terveisiä Keski-Suomen Keskussairaalan synnytysosastolta. Kätilö kävi kertomassa, kuinka sukat ovat tarpeellisia ja kuinka perheet ovat ilahtuneet niistä. Hän kertoi joitain vinkkejä (terän pituus voisi olla jopa 10-11cm, varren olisi hyvä olla ainakin sen 10cm, pehmeämpiä lankoja kuten Nallea voi käyttää suoraan iholla, seiskaveikkaa vaatteen päällä ja junasukan pysyvän pienissä heiluvissa jaloissa parhaiten) ja kiitti kaikkia vapaaehtoisia sanoen, että jokainen sukkapari tulee käyttöön ja niistä ollaan iloisia ja kiitollisia. Voiko vapaaehtoinen parempaa kiitosta saada?\nMeitä oli koko ajan parikymmentä neulojaa. Osa tuli pidemmästä matkasta, osa keskustasta ja osa oli Palokasta. Muutaman kanssa kerrattiin, miten silmukoita tehtiin, mutta nopeasti heille muistui mieleen ja sukan varsi eteni kolmessa tunnissa pitkälle! Kävi niin kuin toivoin: tilan täytti rento rupattelu, vinkkejä ja kokemuksia vaihdettiin ahkerasti. Uskoisin tilaisuuden olleen muistakin oikein mukava ja lämminhenkinen!\nVeimme Tuijan kanssa Butik Malfattoon 44 paria ihanaakin ihanampia sukkia sekä 3 suloista pipoa – suurkiitos kaikille neulojille!\nSeuraavan kerran neulomme Palokan kirjastolla tiistaina 7.3.2017 ja Vaajakosken kirjastolla maanantaina 13.3.2017 klo 11-14. Tervetuloa mukaan!\nTässä on ohje junasukkiin 7 veljekselle (puikot n.3,5) ja 32 silmukalle. Yritin purkaa mielessäni itse käyttämäni tavan neuloa nämä sukat, mutta mukana voi olla vielä virheitä (yritin niitä jo korjailla ensimmäisten neulojaisten jälkeen). Esimerkiksi kantapäitä voi neuloa monin eri tavoin, tässä ohjeessa on ihan perussukan kantapää. Sitä ei tarvitse edes neuloa vahvennetulla neuloksella, vaan voi neuloa oikein eli sileää neulosta. Toinen huomio on, että jalkaterässä voi ”makkaran” neuloa vain jalkaterän päälle eli puikoille 2 ja 3, ja neuloa puikoilla 1 ja 4 koko ajan oikein. Tässä ohjeessa ”makkara” ulottuu koko jalkaterän ympäri, kun ajattelin, että jalan kasvaessa näin tulisi enemmän joustovaraa sukkaan, mutta mene ja tiedä. Tässäkään asiassa ei varmasti ole yhtä ainutta oikeaa vastausta ja tapaa 🙂 Jos ohjeessa on vielä virheitä, ilmoittakaa ihmeessä!\n(tarinan olen kopioinut netistä, se esiintyy mm. useissa blogeissa)\nKerttu Latvala oli matkalla 2 kk:n ikäisen tyttövauvansa Tuulan kanssa sotaa pakoon alkuvuodesta 1939. Junamatka Vaasasta keskeytyi, kun rata oli poikki pommitusten takia. Junassa heitä vastapäätä istunut eläkkeellä oleva käsityönopettajan kävi sääli pientä vauvaa ilman sukkia. Niinpä opettaja purki valkoista käsin neulottua villatakkiaan ja neuloi pienokaiselle sukat radan korjaustöiden aikana.\n32 silmukkaa, lanka 7 veljestä, puikot 3 – 3,5 – 4 käsialan mukaan\nLuo 8 silmukkaa puikolle => 32 silmukkaa.\nNeulo 10 kerrosta 2oikein, 2 nurin => joustinneuletta\nNeulo 3 kerrosta nurin, 3 kerrosta oikein, 3 kerrosta nurin\nNeulo 10 kerrosta joustinneuletta\nNeulo 3 krs nurin, 3 krs oikein, 3 krs nurin\nNeulo 10 kerrosta joustinneuletta.\nNeulo seuraavat 8 silmukkaa (eli 1. puikon silmukat) edelliselle puikolle (eli 4. puikolle) => Tällä puikolla on nyt 16 silmukkaa, kahdella toisella 8 kummallakin\nKantalappu vahvistetulla neuleella:\nKäännä työ ympäri (kaksi muuta puikkoa jäävät lepäämään). Nosta ensimmäinen silmukka neulomatta. Neulo loput 15 silmukkaa nurin. Käännä työ ympäri.\nNosta ensimmäinen silmukka. Neulo seuraava silmukka oikein. Nosta silmukka. Neulo seuraava silmukka oikein. Jatka tätä koko rivi. Käännä työ ympäri.\nNosta ensimmäinen silmukka, neulo loput nurin. Käännä työ ympäri.\nJatka näin, kunnes kantalapussa on yhteensä 10-11 kerrosta, kunhan viimeinen kerros on tehty nurjalla. Pääasia on, että pääset aloittamaan kavennukset oikealta puolelta.\nKantalapun kavennukset:\nNeulo kantalapussa oikean puolen kerrosta, kunnes jäljellä on vasemmalla puikolla 5 s. Tee ylivetokavennus (= nosta 1 s oikein neulomatta, neulo 1 s oikein ja vedä nostettu s neulotun yli) ja käännä työ ympäri. Nosta 1. s neulomatta, neulo 5 s nurin ja neulo 2 seuraavaa s:aa nurin yhteen, käännä työ. Nosta 1. s neulomatta, neulo kunnes on jäljellä 4 s, tee ylivetokavennus. Käännä työ. Nosta 1 silmukka, neulo 5 s nurin ja 2 seuraavaa nurin yhteen. Käännä työ. Jatka näin kunnes sivusilmukat on kavennettu pois => 6 silmukkaa jäljellä.\nKantapään kiilakavennukset:\nJaa kantalapun silmukat kahdelle puikolle. Vasemmanpuoleinen on nyt 1. puikko ja oikeanpuoleinen 4. puikko.\nPoimi kantalapun vasemmanpuoleisesta sivusta reunimmaiset, nostetut isot silmukat 1. puikolle. Poimi vielä 1 ylimääräinen silmukka ennen 2. puikkoa.\nPoimi kantalapun oikeanpuoleisesta sivusta 4. puikolle reunimmaisena olevat, nostetut isot silmukat, ja yksi ylimääräinen silmukka 3. puikon vierestä.\nNeulo oikein 1 krs ja aloita kiilakavennukset: Neulo 1. puikon lopussa kaksi viimeistä silmukkaa yhteen ja tee 4. puikon alussa ylivetokavennus (= nosta 1 s oikein neulomatta, neulo 1 s oikein ja vedä nostettu s neulotun yli) joka toinen kerros, kunnes joka puikolla on taas 8 silmukkaa.\nJatka terän neulomista:\nNeulo oikein yksi kerros.\nNeulo 3 krs nurin, 3 oikein ja 3 nurin.\nNeulo oikein vielä 5-6 kerrosta tai kunnes koko teräosan pituus on 8-9 cm.\nNeulo 2 silmukkaa oikein, neulo 2 seuraavaa silmukkaa oikein yhteen, neulo 2 silmukkaa oikein, neulo puikon viimeiset 2 silmukkaa oikein yhteen => 6 silmukkaa. Toista sama joka puikolla => silmukoita on nyt yhteensä 24 silmukkaa.\nNeulo 1 silmukka oikein, neulo 2 silmukkaa oikein yhteen, neulo 1 silmukka oikein, neulo 2 viimeistä silmukkaa oikein yhteen => 4 silmukkaa puikolla. Toista sama joka puikolla => yhteensä 16 silmukkaa.\nNeulo joka puikolla 2 ensimmäistä silmukkaa oikein yhteen, samoin kaksi viimeistä => 2 silmukkaa puikolla. Toista joka puikon kohdalla => 8 silmukkaa.\nPäättele ja viimeistele.", "timestamp": "2018-01-17T14:31:38Z", "url": "https://hyvahuomen.com/2017/02/24/neulojaisten-villasukkia-juhlavuotena-syntyville-seka-neuvoja-junasukkiin/"}