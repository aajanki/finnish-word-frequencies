{"text": "Huumeita löytyy yhä useammasta kuolleesta nuoresta | Uutiset | Iltalehti.fi\nHuumeita löytyy yhä useammasta kuolleesta nuoresta28.10.2008 15:12 Nuorista vainajista löytyy yhä useammin huumeita. Helsingin yliopiston oikeuslääketieteellisen laitoksen alustavien tietojen mukaan viime vuonna huumeita löytyi 126:sta 15-29-vuotiaana kuolleesta, kun edellisvuonna määrä oli runsaat 20 pienempi.Huumelöydöksestä huolimatta nuorten kuolinsyy voi olla muukin kuin huumeet. Yleisimpiä huumelöydöksiä olivat kannabis, buprenorfiini ja amfetamiinit.Kaikkiaan huumelöydös tehtiin viime vuonna 231 vainajasta. Myös kaikkien huumelöydösten määrä kasvoi edellisvuodesta huomattavasti.Irti Huumeista ry:n mukaan nuorimmat menehtyneet, joista huumeita löytyi, olivat kolme 17-vuotiasta poikaa. Tiedot ovat alustavia.Ensi viikolla eri puolilla Suomea järjestetään tilaisuuksia, joissa muistetaan huumeisiin kuolleita nuoria. Esimerkiksi Helsingissä tilaisuus järjestetään jo yhdeksättä kertaa. STT", "timestamp": "2017-07-23T09:31:29Z", "url": "http://www.iltalehti.fi/uutiset/200810288503014_uu.shtml"}