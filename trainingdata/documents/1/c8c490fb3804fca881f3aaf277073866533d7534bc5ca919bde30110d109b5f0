{"text": "Sähköbussikokeilu: Pikkuvikoja, heleppo korjata? | Yle Uutiset | yle.fi\n19.10.2013 klo 18.12päivitetty 20.10.2013 klo 04.49\nSähköbussien testaaminen Suomen oloissa laajenee\nBussien käyttötavat antavat sähköbusseille etulyöntiaseman sähköautoihin verrattuna\nSähköbussit soveltuvat parhaiten lyhyille matkoille ja syöttöliikenteeseen\nPortugalilaisen Caetano-bussin arkiaamu Espoon linjalla 11 ei ala aivan ongelmitta. Ensi kertaa prototyyppibussin ratissa oleva kuljettaja ei yllättäen saa keskiovia toimimaan. Paikalle tarvitaan asentaja, jolta homma hoituu nappulaa painamalla.\n- Se jäi kiinni ainoastaan oven hätävapautuksen kuittauksesta. Kun oveen tulee häiriö, se täytyy kuitata. Muuten eivät ovet toimi, asentaja Pekka Eskelinen kertoo.\nOviongelma ei liity suoranaisesti siihen, että bussi kulkee sähköllä. Auton tietotekniikka on muutenkin monimutkaista, ja kuljettajan on tiedettävä tarkkaan mitä tekee.\nViime talven testeissä ilmeni vakavampi ongelma, kun Caetano hyytyi pakkasiin. Kesällä valmistaja korjasi bussia, ja auto palasi Espoon kaduille syyskuun alkupuolella. Bussia operoivan Veolian hankinnoista ja kehityksestä vastaava johtaja Sami Ojamo vakuuttaa tyytyväisyyttä kokemuksiin syyskeleissä.\n- Meillä oli silloin viime vuonna haasteita, ja auto meni tehtaalle takaisin. Vähän softaa päivitettiin ja komponentteja vaihdettiin. He eivät kertoneet mitä tekivät, mutta näyttävät onnistuneen, Ojamo kehuu valmistajaa.\nAkut vievät tilaa\nMatkustajien reaktiot ovat mielenkiintoisia, kun ulkonäöltään muista busseista erottuva Caetano saapuu pysäkille. Moni yrittää tulla sisään etuovesta. Etuovi ei kuitenkaan ole käytössä, koska kuljettajan takana tilaa verottavat koko bussin leveydeltä akut ja muut laitteet.\nEi tässä mitään erikoista huomaa.\nKaksosrattaiden ja kolmen lapsen kanssa liikkuva nainen kokee olevansa muiden tiellä leimauslaitteen edessä. Myös yksin matkustava Jouni Peltola panee merkille, että istumapaikkoja on tavallista vähemmän. Kyydissä ei kuitenkaan ole valittamista.\n- Ihan OK, ei tässä mitään erikoista huomaa, Peltola sanoo.\nJoku toinen kehuu bussin kyytiä tasaiseksi. Auton liikkuessa kuuluu rengasmelua ja korin natinaa, tavallisia bussin ääniä. Sähkömoottorin hurina voimistuu sitä mukaa, kun vauhti lisääntyy. Pysäkillä ja valoissa moottori vaikenee täysin.\n\"Sähkö lyö läpi ensin busseissa\"\nCaetanoa liikennöivä Veolia tekee yhteistyötä Valtion teknillisen tutkimuskeskuksen VTT:n kanssa. Myös VTT:ssä on vahva usko siihen, että sähköbussit lyövät läpi nopeammin kuin sähköllä kulkevat henkilöautot.\nErikoistutkija Kimmo Erkkilä perustelee uskoa sähköbusseihin bussien ja henkilöauton käytön eroilla.\n- Jos mietitään, mitä itse kunkin henkilöauto tällä hetkellä tekee, niin todennäköisesti se seisoo parkkipaikalla. Henkilöautot liikkuvat suhteessa vähän, ja käyttöaste on pieni, Erkkilä sanoo.\nCaetanon kojelaudasta näkee akkujen varauksen.Mikko Haapanen / Yle\nVähäisessä käytössä sähköauto maksaa itsensä hitaasti takaisin, vaikka sähkö on halpa voimanlähde. Bussien käyttö sen sijaan on jatkuvaa ja ennustettavaa. Säästöt polttoainekustannuksissa ovat suuret, ja latauspaikat on helpompi järjestää busseille kuin henkilöautoille.\nNelivuotisessa eBus-hankkeessa on testattu sähköbusseja Espoon lisäksi Helsingissä, Porvoossa ja Turussa. Lähiviikkoina Veolia on saamassa liikenteeseen kaksi kiinalaisvalmisteista sähköbussia. Talvella testataan mahdollisesti yhteensä neljää erilaista bussia.\nParhaimmillaan lyhyillä matkoilla\nSähköbusseja on monenlaisia. Useimmat soveltuvat parhaiten lyhyille matkoille ja syöttöliikenteeseen. Veolian mukaan sähköbusseille voisi olla käyttöä periaatteessa missä hyvänsä suomalaiskaupungissa.\n- Sähköbussi soveltuu kaupunkeihin, joissa on oikeita kaupunkilinjoja, ajetaan kaupungin sisällä, johtaja Sami Ojamo sanoo.\nSähköbussien suurin hyöty on puhdas kaupunki-ilma. Helsingin seudun liikenteen HSL:n tavoitteena on vähentää pakokaasupäästöjä 80 prosenttia vuoteen 2018 mennessä.\nJos sähköbussit todetaan toimiviksi, pääkaupunkiseudun liikenteessä niitä saattaa olla ensi vuosikymmenen alussa jopa parisataa.\nUskomme, että ilmenneet tekniset ongelmat ovat ratkaistavissa.\nHintaan perustuva kilpailutus voi osaltaan hidastaa sähköbussien tuloa, sillä lyhyet sopimusajat ovat riskialttiita kalliille sähköbusseille.\nVeolian mukaan sähköbussi maksaa itsensä takaisin 10–15 vuodessa, mutta sopimuskaudet ovat yleensä kolmesta viiteen vuotta. Kilpailutuksessa yhtiöillä ei ole varaa jäädä nuolemaan näppejään.\n- Pitää todella toivoa, että voitat jatkossa muualta kilpailuja, koska muuten se on aivan todella kova taloudellinen investointi, Ojamo huomauttaa.\nTalvi on todellinen testi\nKokemuksia sähköbussien selviytymisestä pohjolan oloissa on luvassa muualtakin kuin eBus-hankkeen testeistä.\nLahden kaupunkiliikenteessä nähdään todennäköisesti jo lähiviikkoina paikallisen liikennöitsijän bussi, jossa dieselmoottorin tilalle on vaihdettu sähkömoottori.\nSähköbussin ominaisuuksia tutkitaan myös lähes kokonaan suomalaisista komponenteista rakennetun kaupunkibussin avulla.Mikko Haapanen / Yle\nVTT:n erikoistutkija odottaa toiveikkaana eBus-hankkeen testejä eri sähköbussimalleilla.\n- Uskomme, että nyt ilmenneet ongelmat ovat teknisesti ratkaistavissa, Kimmo Erkkilä sanoo.\nAinakin Caetanon oviongelmat voi vielä kuitata Katsastus-elokuvan mekaanikon sanoin: pikkuvikoja, heleppo korjata.\n- Yleensä ne selviävät helpommin puhelimessa silloin, kun kuljettaja on jo aikaisemmin ajanut ja tietää, missä nappulat ovat, asentaja Pekka Eskelinen summaa syksyn aikana ilmaantuneiden ongelmien luonnetta.\nTodelliseen testiin portugalilaisbussi joutuu taas talvipakkasissa.\nliikenneKotimaatekniikkasähkölinja-autolinja-autotHybridi- ja sähkölinja-autotlinja-autoliikenneVeoliaVTTtieliikenne", "timestamp": "2020-08-07T04:58:04Z", "url": "https://yle.fi/uutiset/3-6876775"}