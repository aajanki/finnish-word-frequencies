{"text": "Kotka | Opiskelijan Kymenlaakso\nEdut Kouvola\nEdut Kotka\nEtsi Kotka\nLiikuntapaikat ja kulttuuri\nTervetuloa merikaupunkiin!\nSeuraa Kotkaa Facebookissa, Twitterissä ja Instagramissa!\nSuomen tunnetuin merikaupunki Kotka sijaitsee Suomenlahden rannikolla, reilun tunnin ajomatkan päässä itään pääkaupunki Helsingistä. Etelä-Suomen suurin joki Kymijoki laskee mereen Kotkassa.\nParasta Kotkassa onkin meri! Tuuli tuo meren tunteen moneen paikkaan, vaikka merta ei näkisikään. Mutta meri myös näkyy: Kotkan keskusta on rakennettu saarelle, kuten moni muukin kaupunginosa.\nMerestä voi nauttia myös mantereelta. Mukavia paikkoja ovat mm. Kuusinen, Katariinanniemi ja Mansikkalahti. Ne sijaitsevat kaikki ydinkeskustan tuntumassa Kotkansaarella kuten myös mereen työntyvät aallonmurtajat Sapokassa.\nTapahtumia Kotkassa on paljon - tarjolla on lähes päivittäin erilaisia konsertteja, teatteriesityksiä, urheilua jne. Kattava lista tapahtumista löytyy Kotkan alueen tapahtumakalenterista. Katso myös Kotkan alueen upeat matkailukohteet ja nähtävyydet.\nKotkan edustalla on noin 400 saarta. Kesäaikaan moniin saariin on helppo mennä ilman omaa venettäkin. Tuuri - tai vuoromoottorialus - on kotkalaisittain merialueella aikataulun mukaan liikennöivä alus. Saaristoon on kesäaikaan säännöllinen vuoromoottoriliikenneyhteys ja joihinkin saariin on vuoroliikennettä myös talvella.\nKotkaan on helppo tulla eri kulkuneuvoilla. Valtatie 7 (E18) kulkee kaupungin halki ja Kouvolan Matkakeskuksesta on sekä juna- että bussiyhteydet Kotkaan.\nKaupungin keskustassa, Kotkansaarella, on useita ilmaisia pysäköintialueita. Kannattaakin pysäköidä auto ja liikkua jalan, sillä etäisyydet ovat pieniä.\nKotkaan pääsee mainiosti myös linja-autolla tai junalla. Esimerkiksi Helsingin suunnasta busseja kulkee kymmeniä päivässä. Lähijuna liikennöi Kouvolasta Kotkaan kuusi kertaa päivässä. Helsinki-Vantaan lentoasema on vain reilun tunnin matkan päässä Kotkasta ja sinne on useita suoria bussiyhteyksiä päivässä.", "timestamp": "2017-04-23T07:56:44Z", "url": "http://www.opiskelijankymenlaakso.fi/fi/kotka"}