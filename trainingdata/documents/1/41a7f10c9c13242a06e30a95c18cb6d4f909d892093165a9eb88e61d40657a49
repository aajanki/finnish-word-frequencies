{"text": "Natsit eri puolilta maailmaa kokoontumassa Chileen - MTVuutiset.fi\nChilen uutta presidenttiä Ricardo Lagosia asia ei miellytä - konferenssin järjestäminen Chilessä on suurin piirtein yhtä huonoa mainosta maalle kuin se, että entinen diktaattori Augusto Pinochet liikkuu Chilessä vapaana miehenä.\n\"Ensimmäinen kansainvälinen ideologinen kokous kansallissosialisteille\" - nimisen konferenssin taustalla on hämäräperäinen chileläinen ryhmä Patria Nueva Sociedad (PNS), Uusi isänmaayhdistys. Kokouskutsu esitetään yhdistyksen internetsivulla, johon tutustujaa tervehtii saksalainen Horst Wessel -laulu espanjankielisenä esityksenä, ja lähtötervehdyksenä tulee kolminkertainen \"Sieg Heil!\".\nRyhmän johtajan, 31-vuotiaan hyönteisasiantuntijan ja toimittajan Alexis Lopezin mukaan yli 40 äärioikeistolaisten ryhmien johtajaa eri puolilta maailmaa on jo ilmoittanut osallistuvansa Chilessä 17-22. huhtikuuta pidettävään kokoukseen.\nHitlerin syntymäpäivä\nHuhtikuun 20. päivänä osanottajat muistavat Adolf Hitlerin syntymäpäivää. Lopez on kuitenkin kieltänyt, että hän itse tai PNS:ssä mukana olevat 3000 \"avustajaa\" olisivat natseja.\nLopez sivuuttaa sen, että yhdistyksen nettisivuilta löytyy mm. hakaristejä ja saksalaisia kotkia. Hän vakuuttaa, että PNS toimii lain raamien sisällä ja \"vastustaa rotuvihaa, rasismia ja syrjintää\". Sen paremmin chileläiset viranomaiset kuin muutkaan ihmiset eivät usko häntä. Ricardo Lagos, Chilen ensimmäinen sosialistinen presidentti Salvador Allenden kukistumisen jälkeen, pyrkiikin nyt kaikin tavoin löytämään keinoja natsien kokouksen estämiseksi.\nLopez ja hänen ystävänsä syyttävät viranomaisia syrjinnästä ja sanovat, että konferenssi pidetään joka tapauksessa - joko viranomaisten hyväksynnän kera tai ilman sitä.\n-Jos kokousta ei voida pitää julkisesti, se pidetään yksityisesti, sanoi Lopez äskettäin chileläiselle lehdistölle. Juutalaiset järjestöt yrittävät kerätä 1,5 miljoonaa nimikirjoitusta vastalauseena natsien konferenssille. Listassa olisi yksi nimi jokaista juutalaisvainoissa tapettua lasta kohden.\nChileläiset nuorisojärjestöt ovat myös ryhtyneet toimiin ja kehottaneet katolista kirkkoa liittymään mukaan kokouksen vastustajiin. Vielä tähän asti kirkko on vaiennut.", "timestamp": "2019-01-19T00:33:27Z", "url": "https://www.mtvuutiset.fi/artikkeli/natsit-eri-puolilta-maailmaa-kokoontumassa-chileen/2141768"}