{"text": "KTK mukana Porin eilisessä mielenilmauksessa kaupungin lomautuksia ja hallituksen toimia vastaan - ePressi\nKTK mukana Porin eilisessä mielenilmauksessa kaupungin lomautuksia ja hallituksen toimia vastaan\tKTK mukana Porin eilisessä mielenilmauksessa kaupungin lomautuksia ja hallituksen toimia vastaan\nTiedote.\tJulkaistu: 13.10.2016 klo 16:30\nJulkaisija: KTK Tekniikan Asiantuntijat ry\t\"Kuntatyöntekijät ovat ottaneet jo tarpeeksi osaa talkoisiin. Päättäjien tulisi viimeistään nyt nähdä tulevaisuuteen ja päivittää tietonsa työntekijöiden vaikutuksesta oman talousalueen kehittäjinä ja maineenhallitsijoina. Kuntien tulevaisuus ei ole helppo, mutta työntekijät varmistavat, että kaupunki on houkutteleva paikka tuoda sinne uutta bisnestä ja luoda uusia työpaikkoja. Työntekijät huolehtivat kaupungin viihtyvyydestä, helppoudesta rakentaa ja mukavuudesta asua.\nNämä tekijät eivät ole yhdestäkään kuntapolitiikosta kiinni, vaan kaupungin henkilöstöstä. –\", totesi puheenvuorossaan KTK Tekniikan Asiantuntijat ry:n järjestösihteeri Ulla Perämäki\nKTK Tekniikan Asiantuntijat ry:n järjestösihteeri, Ulla Perämäen puheenvuoro Porin torilla 18.11 klo 16.30 mielenilmauksessa:\n\"Me kaikki tiedämme, että rakas Suomen maamme on kohtuullisen huonossa jamassa. Vienti ei vedä ja ulkomaiset investoinnit ovat olleet minimissä. Maan hallituksen, valtionvarainministeriön virkamiesten ja johtavien talousasiantuntijoiden mielestä tähän kaikkeen on yksi syyllinen, me kaikki täällä eli pohjoismaista hyvinvointivaltiota ylläpitävä julkinen sektori.\nKansainväliset yhtiöt, jotka tänne ovat kaikesta tuosta edellä mainitsemastani kurjuudesta huolimatta uskaltaneet investoida tai ovat tänne uhkakuvista huolimatta jääneet tai vaikka ovat eri syistä täältä lähteneet, nämä kaikki yhtiöt ovat kiittäneet maassamme paria asiaa: Suomessa asiat sujuvat ja Suomessa on turvallista. Kyse on mielikuvasta, joka maastamme on. Tuosta mielikuvasta; asioiden sujuvuudesta ja turvallisuudesta meillä huolehtii nimenomaan julkinen sektori.\nJulkisen sektorin syyllistäminen kohdistuu tietenkin henkilöstöön. Kilpailukykysopimuksen mukaisesti teemme muiden sektoreiden mukana jatkossa pidempää päivää, mutta vain julkisen sektorin henkilöstöltä otettiin 30% lomarahoista. Tuon leikkauksen johdosta maakunnissa menetetään kymmeniä miljoonia euroja ostovoiman heikkenemisenä, verotulojen pienenemisenä ja valtionosuuksien vähenemisenä. Tuo 30% lomarahojen leikkaus tulee luultavammin olemaan monen seutukunnan syöksykierteen alku kerrannaisvaikutuksineen.\nOn surullista, että tuo valtakunnan politiikassa näkyvä julkisen sektorin kyykyttäminen on levinnyt myös kunnallispolitiikkaan. Omat kunnallispoliitikot eivät näe kaupungin henkilöstöä enää voimavarana, aluekehityksen mahdollistajina, vaan kuluna. Kuluna, joiden vähentämiseksi on päättäjien mielestä vain muutama keino: säästöt, leikkaukset ja tekevien käsien lomautukset, joiden vaikutukset kestävät oikeasti vuosien päähän, mutta ei säästöinä vaan kuluina. Kulut tulevat pitkäaikaisena epäluottamuksena työnantajan toimiin ja kuntalaisten epäluottamuksena kunnan palveluihin.\nKuntatyöntekijät ovat ottaneet jo tarpeeksi osaa talkoisiin. Päättäjien tulisi viimeistään nyt nähdä tulevaisuuteen ja päivittää tietonsa työntekijöiden vaikutuksesta oman talousalueen kehittäjinä ja maineenhallitsijoina. Kuntien tulevaisuus ei ole helppo, mutta työntekijät varmistavat, että kaupunki on houkutteleva paikka tuoda sinne uutta bisnestä ja luoda uusia työpaikkoja. Työntekijät huolehtivat kaupungin viihtyvyydestä, helppoudesta rakentaa ja mukavuudesta asua.\n- Nämä tekijät eivät ole yhdestäkään kuntapolitiikosta kiinni, vaan kaupungin henkilöstöstä. –\nIlman toimivaa kaavoitusta, ilman vesi- ja viemäriverkoston suunnittelua ja rakentamista, ilman katuverkkoa, ei rakenneta uusia toimitiloja yrityksille ja uusille työpaikoille. Ilman näitä toimia ei rakenneta asuntoja noihin uusiin työpaikkoihin tuleville työntekijöille, ei kouluja tai päiväkoteja heidän lapsilleen. Ilman näitä toimia palataan historiassa yli vuosisata taaksepäin.\nOlemme nähneet tämän vuoden aikana, että maineenhallinta on vaikea laji politiikoille sekä valtion, että kunnallisellakin tasolla. Lähetetäänkin yhdessä täältä Porin torilta tänään viesti kaikille poliittisille päättäjille, niin tänne Poriin kuin kaikkialle muuallekin: luottakaa henkilöstöön, niihin oikeasti tekeviin käsiin, jotka sitoutuneena tekevät työtään oman kaupunkinne menestymiseksi. Tuo luottamus tuo tulosta tulevaisuudessa hyvinvointina koko kaupungille ja seutukunnalle.\"\nLisätietoja antaa Ulla Perämäki 050-4622743\tKTK Tekniikan Asian tuntijat ry on teknisten alojen oma ammatti- ja edunvalontajärjestö\t13.10.2016 klo 16:30 | Toimiala: Hallitus ja valtio", "timestamp": "2017-04-28T18:39:05Z", "url": "https://www.epressi.com/tiedotteet/politiikka/ktk-mukana-porin-eilisessa-mielenilmauksessa-kaupungin-lomautuksia-ja-hallituksen-toimia-vastaan.html"}