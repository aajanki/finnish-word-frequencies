{"text": "Vanhasen kaasuputkilupaukset herättivät arvostelua - Keskisuomalainen\nKotimaa 04.06.2009 01:22\nVanhasen kaasuputkilupaukset herättivät arvostelua\nEuroparlamentaarikko Satu Hassi (vihr.) ja kansanedustaja Heidi Hautala (vihr.) arvostelevat pääministeri Matti Vanhasen (kesk.) kaasuputkilupauksia. Vanhanen lupasi eilen Venäjän pääministerille Vladimir Putinille, että hallitus päättää syyskuussa siitä, voiko NordStreamin kaasuputken vetää Suomen talousvyöhykkeen kautta.\nHautala ja Hassi muistuttavat tiedotteessaan, että kaasuputken ympäristövaikutusten arviointi on kesken. Heidän mukaansa vasta sen valmistuminen antaa riittävää tietoa kaasuputken todellisista vaikutuksista.\nMyös kansanedustaja, kristillisten puheenjohtaja Päivi Räsänen huomautti blogissaan, että putken ympäristövaikutusten arviointi on kesken. Hänen mielestään kaasuputkihanke olisi kytkettävä Itämeren suojelusopimukseen.\nNoin 1 200 kilometriä pitkän putken on määrä kulkea Itämeren halki Venäjän Viipurista Saksan Greifswaldiin.", "timestamp": "2020-02-23T01:03:11Z", "url": "https://www.ksml.fi/kotimaa/Vanhasen-kaasuputkilupaukset-her%C3%A4ttiv%C3%A4t-arvostelua/453870"}