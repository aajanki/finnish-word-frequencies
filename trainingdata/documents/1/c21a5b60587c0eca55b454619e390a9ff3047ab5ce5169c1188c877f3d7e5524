{"text": "Oletko kiuru vai pöllö? Eli miksi ja miten parantaa unta ja virkeyttä. - Oletko kiuru vai pöllö? Eli miksi ja miten parantaa unta ja virkeyttä. -\n20.1.2015 by Sanna | 0 comments\nVietämme kolmasosan elämästämme unessa. Enkä tällä kertaa tarkoita vertauskuvallisesti. Uni on merkittävä tekijä kasvulle, vastustuskyvylle, oppimiselle ja terveydelle – ja silti nukkumiseen suhtaudutaan usein kuin välttämättömään pahaan. Kuten terveyteenkin, siihen aletaan kiinnittää huomiota vasta kun sitä ei ole.\nPientä univajetta ja jatkuvaa lievää väsymystä pidetään normaalina. Kahvin avulla pysytellään hereillä palavereissa. Lisäksi mm. älypuhelimet ja Netflix pitävät ihmisiä sinisen valon äärellä myöhään illalla.\nUnettomuudesta puhutaan paljon, mutta lievän univajeen negatiivisista vaikutuksista ei juurikaan. Mieliala, tarkkaavaisuus ja muisti kärsivät, ja onnettomuusherkkyys kasvaa.\nToiset elämänvaiheet ovat väsyttävämpiä kuin toiset eikä parempaa unta tarvitse alkaa suorittaa. Mutta aina on tehtävissä jotain. Olennaisinta minusta on, että riittävästi levännyt ihminen on onnellisempi.\nOsa väsymyksestä voi johtua siitä, että toimii kronotyypilleen sopimattomalla tavalla. Toisten geneettinen unirytmi on tutkitusti varhaisempi ja toisten myöhäisempi: toiset ovat kiuruja ja toiset pöllöjä. Pöllöt kukkuvat myöhään yöhön ja heillä on vaikeuksia päästä kahdeksaksi kouluun tai töihin. Kiuruilla on enemmän akateemisia tutkintoja, ehkä juuri yliopistojen työskentelyaikojen takia.\nPöllöä nukuttaa.\nUnitutkimusta laajasti koonneen Richard Wisemanin Night school -kirjan avulla voi testata kumpaa lintua enemmän muistuttaa. Kronotyyppien on tutkittu vaikuttavan myös persoonallisuuteen, ruokarytmiin (ja sitä kautta ylipainoon) ja seksuaaliseen käyttäytymiseen. Kiurut ovat useimmin sisäänpäinsuuntautuneita ja korkeammin koulutettuja, pöllöt ekstrovertimpia ja lihavempia.\nYhteiskunnan rytmiä voisi helpottaa paremmin erilaisille kronotyypeille sopivaksi. Työpaikoilla liukuva työaika ja hieman myöhemmin aamupäivällä alkava koulu tai palaverit mahdollistavat pöllöjenkin ehtimisen mukaan. Kiurut arvostavat päikkäreitä yhden aikaan, jotta jaksavat vielä iltapäivälläkin työskennellä. Kiurujen kannattaa välttää iltatyötä, pöllö pärjää yötöissäkin.\nMolemmille pätevät tutut hyvän unen vinkit: 7-9 tuntia pimeässä ja viileässä makuuhuoneessa, liikuntaa ja älyllisiä haasteita päiväsaikaan, huolien ja ratkaisuehdotusten kirjoittaminen yöllä paperille, alkoholin välttäminen ja kevyt iltapala. Ja aina voi ottaa lyhyet päikkärit, joiden sopiva aika on heräämisestä riippuen klo 13-15 välillä.\nJa vaikket olisi aivan varma kumpaa lintua muistutat, unen laatusi voit testata Wisemanin sivustolla. Jos pistetulos on korkea, kokeile erilaisia tapoja levätä ja rentotua enemmän.", "timestamp": "2018-10-19T05:58:53Z", "url": "http://hidastamo.fi/oletko-kiuru-vai-pollo-tapoja-parantaa-unta-ja-virkeytta/"}