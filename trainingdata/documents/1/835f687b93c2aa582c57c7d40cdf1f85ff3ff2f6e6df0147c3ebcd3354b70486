{"text": "Forssan työväenopisto – Häme-Wiki\n1 Eri nimet\n2 Historiaa: Perustaminen\n3 Opetusohjelma lukuvuonna 1955-56\nForssan työväenopisto on perustettu 1920. Nykyisin opisto toimii nimellä Wahren-opisto, vuodesta 2008. Muita nimiä ovat olleet Forssan kansalaisopisto (1963) ja Forssan aikuisopisto (1994).\nHistoriaa: Perustaminen\n\"Eräänä helmikuun iltana 1920 oli muuan seurapiiri koolla ja kahvikeskustelun lomassa joku läsnäolevista tiesi, että tehtaan johdon piirissä oli suunniteltu tavallaan jatkoa tehtaan koulun toiminnalle. Suunnitelmissa oli järjestää tehtaan naisväkeä varten jonkinlaista vapaaehtoista koulutusta varsinkin kotitaloudessa. Siitä syntyi itsestään ajatus, että paikkakunnalle olisi aika perustaa yleinen työväenopisto, joka tarjoaisi opiskeluun mahdollisuuden muillekin kuin tehtaalaisille.\" Seurueessa oli mukana myös Elli Laurila, joka oli edellisenä vuonna tullut Forssan yhteiskoulun äidinkielen, voimistelun ja harjoitusaineiden opettajaksi. Elli Laurilasta tulkin heti opiston opettaja, toisena vuonna johtajatar ja muutaman vuoden kuluttua opiston pitkäaikainen johtaja. Elli Laurilan jälkeen ensimmäinen johtajakokelas oli Sakari Linkola. Hänen jälkeensä Pentti Helle.\n19.3.1920 pidettiin työväentalossa yleinen opiston perustamista koskeva kokous. Tilaisuudessa asetettiin toimikunta suunnittelemaan perustamiseen liittyviä käytännön tehtäviä. Opistolle laadittiin väliaikaiset säännöt ja niiden perusteella myös ensimmäinen johtokunta.\n1.10.1920 tapahtui ensimmäinen yhteydenotto opiskelijoihin palokunnan talossa, jossa oli paikalla 113 opinhaluista nuorta. Opetus oli tarkoitettu korvaamaan lähinnä työväestön puuttuvaa kouluopetusta, joten ohjelmassa oli tavanomaisia kouluaineita: suomenkieltä, historiaa, laskentoa, kemiaa, kirjallisuutta, laulua ja lausuntaakin. Kieliä ensimmäisessä opetusohjelmassa edusti esperanto.\nTyökauden aikana opistoon ilmoittautui 142 oppilasta; naisia 79 ja miehiä 63. Opiskelijat olivat nuoria.\nVirallisesti Forssan työväenopisto aloitti toimintansa 4.11.1920, kun ensimmäiset oppitunnit pidettiin.\nOpistolaiskunnan albumin 1.sivu\nOpetusohjelma lukuvuonna 1955-56\nOpetustyö alkaa maanantaina, syyskuun 5. pnä. Ilmoittautuminen opistoon työväenopistolla Kartanonkadun varrella torstaina ja perjantaina 1―2. päivänä syyskuuta klo 18―20. Kirjoittautumismaksu 200:—. Opiskelijaksi pääsyn ainoana ehtona on, että on täyttänyt 16 vuotta.\nKansantalousopin opintopiirissä tutustutaan taloustieteen peruskäsitteisiin, asioihin, joiden pitäisi olla selvillä jokaiselle nyky-yhteiskunnan jäsenelle.\nÄidinkieli kielioppeineen ja tyyliseikkoineen kaipaa myös monen kohdalla varmasti parannusta, ainakin entisen opitun verestämistä ja kertaamista. Oman kielen mahdollisimman täydellinen hallitseminen kuuluu kunniavelvollisuudeksi.\nPuhekerho toimii tänä lukuvuonna täysin erillisenä piirinä. Jos me joudumme kirjoittamaan, niin sitäkin enemmän me joudumme tuomaan esille ajatuksiamme puheen välityksellä. Piiri on siis tarpeen niillekin, jotka eivät ole ”ammattipuhujia”.\nLukupiiriin ovat tervetulleita kaikki kirjallisuudesta kiinnostuneet. Monella ei aina ole kunnolla aikaa syventyä kirjallisuuden uutuuksiin. Lukupiirissä se käy vaivattomasti vaikkapa jotakin käsityötä tehden.\nYhteiskunnallinen keskustelupiiri kokoontuu jälleen joka toinen viikko päivänpolttavien kysymysten merkeissä. Molemminpuolinen ajatustenvaihto on omiaan selvittämään monia kysymyksiä, joita pakostakin tulemme ehkä katselleeksi liian ”yksioikoisesti”.\nKirjaesittelyn piiri kokoontuu tänä vuonna joka 3. viikko. Näissä tilaisuuksissa esitetään koti- sekä ulkomaisen kirjallisuuden parhaita helmiä, joten kirjallisuuden ystävillä on tämän piirin puitteissa oivallinen tilaisuus pysytellä ”ajan tasalla”.\nHyvän käytöksen piiri sai viime lukuvuonna siksi hyvän menestyksen, että jatkaminen katsottiin tarpeelliseksi. Uudet jäsenet tervetulleita ”kohteliaitten joukkoon”.\nIltaryhmä 1925-26\nAmmattisivistykselliset aineet\nKirjanpito on sisällytetty jälleen opetusohjelmaan, koska k.o. taidon omaksuminen ja taitaminen on varsinkin liikeväelle tarpeen. Piiri on aina saanut runsaan opiskelijajoukon pariinsa.\nKäytännön laskento kiinnosti edellisenä vuonna niin monia sellaisia nuoria, joilla oli tähtäimessä opintojen jatkaminen eri ammattikouluissa. Ne, jotka tästä piiristä ovat nyt esim. teollisuus- tai kauppakoulussa, muistavat mennyttä talvea kiitollisuudella.\nSähkömiesten piiri on uutena tulokkaana opiston ohjelmassa. Kurssin ohjelma on laadittu hyvin monipuoliseksi ja samal-la tuntimäärältään tiukaksi, joten siellä oppii muutakin kuin ”pelkäämään sähköiskua”.\nAuto- ja traktorimiesten piiri (myös naisille) on saanut jälkimmäisen osan lisäkseen. Nyt ei tehdä pelkästään automiehiä, vaan traktoristitkin saava oman osansa. Viime keväänä lähes 20 piiriläistä hankki tätä tietä itselleen ajokortin.\nUla-kurssi on myös uutuus opetusohjelmassamme, jonka radioalalla tapahtunut kehitys on tehnyt välttämättömäksi voi-daksemme noudattaa ja tyydyttää ajan vaatimuksia.\nKonekirjoituskurssit järjestää työväenopisto yhdessä Turun konekirjoituskoulun kanssa keväällä, jos tarvittava määrä halukkaita kursseille ilmoittautuu. Kurssi käsittää noin 50 opetustuntia ja kestää viisi viikkoa.\nOpetusohjelmaan sisältyy kolme vierasta kieltä, nim. ruotsi, saksa ja englanti. Kussakin kielessä on kaksi piiriä, aloitteleville ja jo ennen lukeneille. ”Maapallon kutistuttua” hyvien liikenneyhteyksien takia on kielitaito entistäkin tärkeämpi.\nErikoisia naisten aineita\nLiinavaate- ja koruompelu sekä kudonta, samoin pukuompelu, ovat aineita, jotka eivät enempää mainostamista kaipaa. Kuitenkin on jälleen toistuva neuvo: ”Pitäkää ilmoittautumisajasta vaarin, ettei sattuisi pettymystä myöhästymisen takia”. Nämä piirit täyttyvät heti ilmoittautumistilaisuudessa.\nNäyttämö ja orkesteri aloittavat entiseen tapaan jälleen toimintansa, jotta voisimme tyydyttää opistomme ja samalla osaltamme koko kauppalan näytelmä- ja musiikkitarvetta. Orkesterin johtaja tulee antamaan viulunsoiton alkeita sitä haluaville.\nValokuvauspiiri jatkaa entiseen tapaan työtään. Entiset ja uudet valokuvauksen harrastajat joukolla mukaan.\nMuovailu- ja porsliinimaalauspiirit ovat myös ohjelmassa mukana. Näittenkin kohdalla lienee mainostus turhaa.\nOpetuselokuvia on entiseen tapaan joka toinen viikko. Aihevalikoima pyritään saamaan mahdollisimman monipuoliseksi.\nKäsityöpiirien yhteydessä pidetään entiseen tapaan luentoja, joita kuuntelemaan ovat tervetulleita myös opiston ulkopuoliset henkilöt. Syyspuolella luennoidaan työväenopistoliikkeen synnystä ja kehitysvaiheista. Kevätpuolella aihe on talousmaantiedon alalta.\nOhjelmaan liittyy kiinteästi opiston toverikunnan juhla-, illanvietto- ja retkeilytoiminta. Näistä kuten muistakin opistoa koskevista asioista ilmoitetaan paikallisissa lehdissä.\nTervetuloa joukkoomme ja onnea alkavalle opiskeluvuodellesi.\nNoudettu kohteesta https://www.hamewiki.fi/index.php?title=Forssan_työväenopisto&oldid=18133", "timestamp": "2019-03-25T17:45:11Z", "url": "https://www.hamewiki.fi/wiki/Forssan_ty%C3%B6v%C3%A4enopisto"}