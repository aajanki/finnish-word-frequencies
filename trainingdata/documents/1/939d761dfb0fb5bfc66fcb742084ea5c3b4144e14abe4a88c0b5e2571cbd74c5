{"text": "Nämä ruoat pilaavat laihdutuskuurin – vältä näiden herkkujen syömistä – Stara\nNämä ruoat pilaavat laihdutuskuurin – vältä näiden herkkujen syömistä\nViihdeuutiset 15.11.2012, 12:30 · Neea Jokinen\nHaaveet hoikemmasta vartalosta voi unohtaa, jos ei pysty muuttamaan ruokavaliotaan terveellisempään suuntaan. Limsat, karkit ja suklaa eivät kuulu laihduttajan päivittäiselle ruokalistalle. Nyt verkossa on listattu yllättäviä ruokia, jotka saattavat pilata laihdutuskuurin.\nVirvoitusjuomien jatkuva litkiminen on yksi johtavimmista tekijöistä, joka voi aiheuttaa liikalihavuutta. Jos sokerisesta kuplajuomasta ei pysty luopumaan laihdutuskuurin ajaksi, moni valitsee tavallisen limonadin sijaan light-version. Obesity-lehden tutkijoiden mukaan jokainen päivittäin juotu light-limutölkillinen lisää henkilön liikalihavuuden riskiä 41 prosentilla.\nLaihdutusta yrittävät herkuttelijat saattavat ostaa kaupasta tavallisten suklaakeksien sijaan rasvattomia keksejä. Säännöllinen rasvattomien keksien popsiminen tuskin auttaa saavuttamaan dieettituloksia, sillä niiden sisältämä kalorimäärä ei ole juurikaan tavallisia keksejä pienempi. Lisäksi rasvattomia keksiä tulee syötyä enemmän, koska ne eivät tyydytä herkuttelijan makean himoa.\nLaihduttajat suosivat marjoja ja hedelmiä. Aamuisen vitamiinipommin voi saada esimerkiksi smoothiesta. Terveysasiantuntijoiden mukaan smoothiet voivat kuitenkin sisältää enemmän kaloreita kuin yleisesti oletetaan. 350 millilitran kokoinen smoothie saattaa sisältää jopa 400 kilokaloria, kun taas samankokoinen limutölkillinen sisältää noin 140 kilokaloria. Asiantuntijat suosittelevatkin, että smoothieta käytettäisiin aterialisän sijaan ateriankorvikkeena.\nMehuista saa runsaasti elimistölle tärkeitä vitamiineja. Mehua ei kuitenkaan kannata juoda liikaa, sillä runsas käyttö kerää elimistöön ylimääräisiä kaloreja ja sokeria. Lasillinen appelsiini- tai omenamehua on oiva valinta aamiaiselle, mutta mehua ei kannata juoda päivän jokaisen aterian yhteydessä.\nVälipalapatukoista saa nopeasti energiaa, jos verensokeri laskee. Suositut patukat saattavat kuitenkin sisältää yllättävän paljon sokeria. Joissakin välipalapatukoissa on hyvin vähäinen kalorimäärä, mutta runsaasti sokeria. Jos haluaa tyydyttää näläntunteen, kannattaa suosia paljon proteiinia sisältäviä välipalapatukoita, Chacha-sivusto uutisoi.", "timestamp": "2019-11-22T00:37:43Z", "url": "https://www.stara.fi/2012/11/15/nama-ruoat-pilaavat-laihdutuskuurin/"}