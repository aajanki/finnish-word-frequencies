{"text": "Erikoisperintä laajennetaan ensi vuonna koko maan kattavaksi - Valtakunnanvoudinvirasto\nEtusivu » Ajankohtaista » Uutiset 2010 » Erikoisperintä laajennetaan ensi vuonna koko maan kattavaksi\nErikoisperintä laajennetaan ensi vuonna koko maan kattavaksi\nJulkaistu 15.11.2010 Päivitetty 29.8.2012\nPerinnän tehostamista, rikoshyödyn poissaantia ja harmaan talouden vastustamista toteuttava ulosoton erikoisperintä laajennetaan ensi vuoden aikana koko maan kattavaksi. Valtakunnanvoudinviraston asettama työryhmä ehdottaa, että Suomi jaetaan kuuteen erikoisperintäalueeseen, jotka kattavat kaikki maamme 22 ulosottovirastoa.\nErikoisperintäyksiköiden keskuspaikkoja esitetään perustettavaksi Helsinkiin, Turkuun, Tampereelle, Kuopioon, Vaasaan ja Ouluun. Nykyisin ainoastaan Helsingin ja Lapin ulosottovirastoissa on omat erikoisperintäosastot ja päätoimiset erikoisperintätehtäviä hoitavat kihlakunnanvoudit.\nUudistuksen tarkoituksena on kohdentaa ulosoton resursseja entistä enemmän paljon selvittelytyötä ja aikaa vaativiin ulosottoasioihin sekä yhdenmukaistaa toimintaa valtakunnallisesti.\nRikoshyödyn jäljittämiseksi ulosoton erikoisperinnässä tehostetaan myös jo nykyisin toimivaa viranomaisyhteistyötä mm. poliisin ja verohallinnon kanssa. Ulosoton asiantuntemus etenkin jäljitysprosessin alkuvaiheessa tehostaa rikoshyödyn poissaantia.\nErikoisperinnästä hyviä tuloksia\nErikoisperinnällä kerrytetään velkojille, mm. valtiolle, varoja, jotka muutoin jäisivät kokonaan saamatta. Toiminnasta on saatu hyviä tuloksia. Viime vuonna erikoisperinnällä saatiin noin 36 miljoonaa euroa. Jäljitettyä omaisuutta ja varoja tilitetään ulosottoon, maksetaan suoraan ulosoton hakijoille sekä osoitetaan mm. konkurssipesille.\nErikoisperinnän laajentaminen perustuu valtioneuvoston viime vuoden lopulla tekemään periaatepäätökseen hallituksen toimintaohjelmaksi talousrikollisuuden ja harmaan talouden vähentämiseksi vuosina 2010-2011. Ohjelmassa edellytetään, että oikeusministeriön hallinnonalalla valmistellaan tämän vuoden aikana tarvittavat toimenpiteet erikoisperinnän laajentamiseksi. Asiaa valmistellut työryhmä on jättänyt loppuraporttinsa Valtakunnanvoudinvirastolle.\nToiminnan käynnistäminen edellyttää vielä valmistelun jatkamista virkatyönä yhteistyössä oikeusministeriön, Valtakunnanvoudinviraston, ulosottovirastojen sekä henkilöstöjärjestöjen kanssa. Koko maan kattava erikoisperintä pyritään käynnistämään ensi kevään aikana.\nLue työryhmän raportti kokonaisuudessaan julkaisut sivulta.", "timestamp": "2020-02-21T05:21:05Z", "url": "https://valtakunnanvoudinvirasto.fi/fi/index/ajankohtaista/2010/11/erikoisperintalaajennetaanensivuonnakokomaankattavaksi.html"}