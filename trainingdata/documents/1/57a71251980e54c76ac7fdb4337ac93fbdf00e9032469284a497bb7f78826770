{"text": "Toyota ja Ott Tänak Estonia Ralliin – “Kuin toteen käynyt unelma” | UrheiluUutiset.com\n04.04.2020 / 09:02\nmartin järveojaOtt Tänaktommi mäkinentoyota gazoo racingurmo aavaWRC\nOtt Tänak ja Martin Järveoja juhlivat Argentiinan MM-rallin voittoa (Kuva: Toyota Gazoo Racing).\nEstonia Ralli kerää hurjaa osallistujalistaa pari viikkoa ennen Suomen MM-rallia Virossa ajettavaan kilpailuun, kun nyt jo kolmas rallin MM-sarjan tehdastalli ilmoitti lähtevänsä mukaan. Hyundain ja Citroenin lisäksi Virossa heinäkuussa nähdään Toyota, sekä sen kuljettajista isäntämaan Ott Tänak.\nEstonia Ralli ajetaan 13.-15. heinäkuuta, eli pari viikkoa ennen Suomen MM-rallia. Kilpailu tarjoaa erinomaisen testimahdollisuuden hakea oikeita sorasäätöjä nopeilta teiltä ennen Keski-Suomen sorasirkusta, onhan kesäkuisen Italian osakilpailun ja heinäkuun viimeisenä viikonloppuna ajettavan Suomen osakilpailun välissä MM-sarjassa reilu puolentoista kuukauden kilpailutauko.\nAiemmin osallistumisensa Estonia Ralliin ovat vahvistaneet rallin MM-sarjan talleista Hyundai, sekä Citroen ja nyt myös Toyota ilmoitti lähtevänsä mukaan. Estonia Rallin järjestäjien suureksi iloksi Toyotan kuljettajatriosta Virossa heinäkuussa kilpailemassa nähdään isäntämaan Ott Tänak yhdessä kartanlukijansa Martin Järveojan kanssa. Tänak on yksi Viron suosituimmista urheilijoista tällä hetkellä, ellei jopa suosituin.\n– Tämä on kuin toteen käynyt unelma. Meille jokainen kilpailija on tärkeä, mutta tärkein tavoitteemme oli saada Ott ja Martin, sekä Toyota Yaris WRC mukaan kilpailuun. MM-sarjan neljästä tehdastallista on nyt kolme mukana ja se tarkoittaa loistavaa kilpailua ja on samalla myös jotain ainutlaatuista rallin faneille niin Baltiassa, kuin koko Euroopassakin, Estonia Rallin johtaja Urmo Aava hehkuttaa kilpailun tiedotteessa.\nTänak on tällä hetkellä kuljettajien MM-pisteissä kolmantena virolaiskuljettajan ajettua voittoon Argentiinassa, sekä napattua kakkossijat Monte Carlosta ja Korsikasta. Toyota-tallin Yaris WRC -auto nähdään nyt ensimmäistä kertaa kilpailutoiminnassa MM-sarjan ulkopuolisessa kilpailussa.\n– Viro on todellinen rallimaa ja osallistumalla Estonia Ralliin meillä on hyvä tilaisuus antaa tallin puolesta jotain takaisin niin Ottin, Martinin, kuin rallin virolaisfaneille. Tiedämme kuinka suosittuja Ott ja Martin ovat Virossa ja haluammekin tarjota yleisölle, sekä faneille unohtumattoman elämyksen, Toyotan tallipäällikkö Tommi Mäkinen vakuuttaa.\nHyundaita Estonia Rallissa edustaa uusiseelantilainen Hayden Paddon ja Citroenin ratissa nähdään puolestaan irlantilainen Craig Breen.\nHayden Paddon kilpailee Hyundain WRC-autolla heinäkuussa Virossa (7.2.2018)\nMyös Citroen hakee soratuntumaa Virosta ennen Suomen MM-rallia (3.5.2018)", "timestamp": "2020-04-04T06:02:26Z", "url": "http://urheiluuutiset.com/toyota-ja-ott-tanak-estonia-ralliin-kuin-toteen-kaynyt-unelma/"}