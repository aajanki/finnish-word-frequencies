{"text": "Jokipojissa pelaajaliikennettä molempiin suuntiin. | Jokipojat\nJokipoikien pukukopin ovi käy molempiin suuntiin, kun yhteistyöseura Helsingin IFK lainaa viiden ottelun ajaksi puolustajansa Tobias Winbergin Joensuuhun ja hyökkääjä Elias Elomaan pelaajasopimus puretaan yhteisymmärryksessä.\n20-vuotias puolustajalupaus Tobias Winberg vahvistaa Jokipoikien puolustusosastoa viiden ottelun ajan. 189 senttinen ja 83 kiloinen, vasen käsi alhaalla pelaava puolustaja on pelannut Liigaa yhteensä kuusi ottelua, joista neljä hän on pelannut tällä kaudella tehoin 0+1. A-nuorten liigassa Winbergillä on allaan 122 ottelua tehoin 11+33. Isokokoisen puolustajan +/- tilasto A-nuorissa on hurjat +34!\nWinberg debytoi ärjynutussa heti keskiviikkona vierasottelussa Heinolan Peliittoja vastaan. Ensimmäistä kertaa kotiyleisön eteen puolustaja luistelee lauantain kotiottelussa klo.17:00, jolloin vastustajaksi saapuu TUTO.\n-Tämä siirto on täysin varautumista kevättä varten. Viiden pelatun ottelun jälkeen Winberg on vapaa liikkumaan yhteistyöseurojen väliä keväälläkin. Puolustajien tilanteessa mennään parempaan suuntaan, mutta esimerkiksi Akseli Rouhiaisen paranemisprosessista ja mahdollisesta pelikunnosta ei vielä ole tarkempaa tietoa. Kevättä kohti edetessä pyrimme siihen, että meillä on 9 pelikuntoista pakkia, puheenjohtaja Jarkko Immonen kommentoi.\nPelaajaliikennettä tapahtuu myös pois päin, kun hyökkääjä Elias Elomaa ja Jokipojat ovat purkaneet pelaajasopimuksen yhteisymmärryksessä. Hurjia tehoja viime kaudella A-nuorten liigassa paukutellut Elomaa pelasi Jokipoikien riveissä yhteensä 30 ottelua tehoin 2+3=5. Jokipojat kiittää Elomaata yhteisestä ajasta ja toivottaa Eliakselle tsemppiä tuleviin koitoksiin!", "timestamp": "2019-08-24T18:35:35Z", "url": "https://jokipojat.fi/ajankohtaista/2019/jokipojissa-pelaajaliikennetta-molempiin-suuntiin"}