{"text": "Aivosähkökäyrätutkimus | Tampereen yliopistollinen sairaala\nAivosähkökäyrätutkimukseen valmistautuminen\nSäännöllisesti otettavat lääkkeet voi ottaa tavalliseen tapaan, jos erillistä ohjetta ei ole annettu. Tutkimuspäivänä on vältettävä tarvittaessa otettavaa lääkitystä, mikäli se ei ole hoidon kannalta välttämätöntä.\nTutkimuspäivänä kannattaa välttää päiväunia, koska tutkimuksen aikana nukkuminen on suotavaa. Syödä ja juoda saa tavalliseen tapaan, mikäli erillistä ohjetta ei ole annettu.\nTutkimukseen tultaessa hiusten ja kasvojen tulisi olla puhtaat, sillä elektrodit toimivat paremmin puhtaassa, rasvattomassa ihossa. Hiustenmuotoilutuotteita tai kasvovoiteita ei saa käyttää. Pyydämme välttämään myös voimakkaiden hajusteiden käyttöä.\nRekisteröinnin ajan tutkittava henkilö makaa mahdollisimman rentona sängyllä selällään. Rekisteröinnin aikana tehdään aktivaatioita. Vilkkuvaloaktivaatiossa tutkittavan yläpuolella vilkkuu valo eri nopeuksilla, ja häntä pyydetään sulkemaan ja avaamaan silmiään. Hyperventilaatioaktivaatiossa pyydetään hengittämään voimakkaasti sisään ja ulos muutamien minuuttien ajan.\nRekisteröinnin loppupuolella tutkittavan henkilön on tarkoitus yrittää nukahtaa.\nKliinisen neurofysiologian lääkäri laatii EEG-tutkimuksesta lausunnon tutkimukseen lähettäneelle lääkärille. Lähettävä lääkäri kertoo tutkimustulokset potilaalle myöhemmin.", "timestamp": "2017-12-15T08:22:14Z", "url": "http://www.pshp.fi/fi-FI/Palvelut/Kuvantamispalvelut/Kliininen_neurofysiologia/Aivosahkokayratutkimus"}