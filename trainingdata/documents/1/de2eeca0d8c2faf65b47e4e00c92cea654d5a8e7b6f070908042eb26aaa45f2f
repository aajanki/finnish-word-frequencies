{"text": "Marja Björk ehdokkaana Finlandia Junioriin - Viihde - Ilta-Sanomat\nFinlandia Junior -ehdokkaan tyttärestä tuli poika\nMarja Björk kertoi IS:lle hänen ja hänen poikansa tarinan. (KUVA: Riikka Hurri)\nJulkaistu: 7.11.2013 14:38\nFinlandia Junior -palkinnosta kilpailevat Marja Björk (Poika), Ville Hytöne (Hipinäaasi, apinahiisi), Jukka Laajarinne (Isä vaihtaa vapaalle), Heli Laaksonen (Aapine), Kreetta Onkeli (Poika joka menetti muistinsa) sekä Ville ja Aino Tietäväinen (Vain pahaa unta).\nFinlandia Juniro -ehdokas Marja Björkhttp://www.is.fi/haku/?query=marja+bjork kirjoitti Poika-romaaninsa tytöstä, joka oli aina tiennyt olevansa poika. Teos on osittain omaelämäkerrallinen.\nJuttu julkaistiin 2.3.2013 Ilta-Sanomissa:\nMuutama vuosi sitten Marja Björk istui tuttavaperheen luona illallisella. Vanhemmat pohtivat vakavina, mistä löytäisivät 12-vuotiaalle tyttärelleen tarpeeksi tasokkaan poikaystävän.\n- Jokin minussa kuohahti. Minulle tuli valtava tarve sanoa jotakin, mutta pidin suuni kiinni.\nMarjan mielestä keskustelu oli ihmisoikeuksia loukkaava. Tunnekuohusta lähti valtava ponne kirjoittaa kirja. Nyt romaani on valmis. Maaliskuussa ilmestyvä\nPoika on osittain omaelämäkerrallinen tarina tytöstä, joka on aina tiennyt olevansa poika.\nKirja perustuu Marja Björkin oman lapsen kokemuksiin.\n- Kirjan juoni on sepitteellinen, mutta tunteet ovat minun tunteitani - se taistelu ja suojautuminen. Halusin korostaa, miltä ympäristön iskut tuntuvat ja ne vihan tunteet, jotka joutuu kätkemään.\nMonet kirjan tapahtumista kumpuavat tosielämästä. Päähenkilö Marion eli Makke on tyttö, mutta näyttää pojalta. Se ei ympäristölle käy. Seurauksena on kiusaamista, tappelua, supinaa, salailua ja häpeää.\n- Kerran naapuri kysyi minulta, että teillä on kuulemma poika ja tyttö, mutta emme ole nähneet kuin kaksi poikaa. Miten teidän asiat ovat? Marja Björk kertoo.\n- Ei siihen halua vastata. Ihmisten ymmärtämättömyys loukkaa, kun itsekään ei ymmärrä.\nPahansuopa utelu ei jäänyt siihen.\nIhmiset kysyivät myös, tarvitsisiko tuolle lapselle tehdä jotakin.\n- Mitä sille voisi tehdä? Hänellä on oikeus kasvaa siksi kuin on. Ei häntä oteta suljetulle osastolle siksi, että hän haluaa olla mies. Sitä paitsi hän on minun lapseni.\nKun helsinkiläinen juristi Marja Björk sai esikoispoikansa 1987, hänellä ei ollut äitiydestä ihmeempiä odotuksia. Hän oli kotoisin Pohjois-Karjalasta kuusilapsisesta perheestä ja tottunut lapsiin.\nEsikoispojan jälkeen Marjan ja hänen miehensä perheeseen syntyi vielä pieni tyttö 1989.\n- Ihmettelin, että ai, se onkin tyttö. Luulin odottavani poikaa.\n- Tyttö oli aivan ihana, mutta aina jotenkin toisenlainen. Hänelle ei kelvannut hame eikä syntymäpäiväkakuksi Prinsessa Ruususen linna. Syntymäpäivälahjaksi hän toivoi veturia.\n- Minua harmitti, kun ompelin hänelle viisivuotislahjaksi kellohameen ja hän piti sitä 15 minuuttia. Hän ei suostunut heittämään tikkaa ennen kuin sai riisua hameen ja laittaa housut jalkaansa.\nVaikeinta oli kuitenkin pahalta maailmalta suojeleminen. Vaatteet, ystävät, koulu, rintojen kasvaminen... Ikätovereille tavalliset asiat olivat transsukupuoliselle lapselle koettelemus.\n- Muistan, kuinka hän kiersi ilmastointiteippiä rintojen ympärille ja rukoili, että hänelle kasvaisi pippeli.\nMyös äitiä koeteltiin. Marja oli tässä vaiheessa yksinhuoltaja. Lasten isä on kuollut.\n- Äitini oli aikoinaan ostanut minulle 12-vuotiaana ripsiväriä. Kysyin tyttäreltäni samassa iässä, haluatko ripsiväriä. Hän sanoi, että sä et ymmärrä mutsi mitään.\nYmmärtämättömyydestä ei ollut helppoa päästä irti. Yhden kerran tytär esimerkiksi osti miesten deodorantin.\n- Muistan, että inahdin. On kova paikka, kun lapsi ei vastaa omia toiveita. Joku on sanonut, että kyllä lapsi muuttuu, mutta ei se muutu. Se pitää hyväksyä.\nTranssukupuoliselle lapselle olisi hyvä, että hän vapautuisi tarpeeksi aikaisin. Muumeissa lapset saavat kasvaa sellaiseksi kuin haluavat. Muumit antavat lapselle tilaa.\n- Lasta ei pidä väkisin kasvattaa tytöksi tai pojaksi, jos ihmisestä ei siihen ole.\nTämä on transsukupuolisen lapsen äidin tärkein oppi.\n- Pitäisi tajuta, että jos tyttö haluaa hokkarit, hän saa haluta. Jos hän haluaa tehdä ryhmätöitä poikien kanssa, saa tehdä.\nTähän pisteeseen pääseminen on kuitenkin vaatinut äidiltä pitkän matkan ihan näihin päiviin asti.\n- Ajattelin aiemmin, että olen kasvattanut väärin tai että olen saanut odotusaikana vesakkomyrkkyä. Soimasin itseäni myös siitä, että en ole ollut lapsen kanssa tarpeeksi iltaisin enkä katsonut läksyjä.\nMutta perhonen tulee ulos kotilosta eikä kasvatuksella ole mitään tekemistä sen kanssa. Kotilosta kuoriutuu se mitä kuoriutuu. Sille vanhemmat eivät voi mitään.\nYksi tärkeä etappi äidille olivat tuttavan sanat: Oma lapsi otetaan vastaan vaikka sarvet päässä.\n- Niin se on. Oma lapsi pitää ottaa vastaan sellaisena kuin se on.\nMiksi sukupuolisesti poikkeavia on sitten niin vaikea hyväksyä? Marja Björk uskoo, että sukupuolisuus on varmaan aina geeneissä.\n- Kai ihminen aina pohjimmiltaan ajattelee lisääntymistä.\nBjörk palaa taas tuttavaperheen päivälliskeskusteluun. Siihen, miten tyttärelle pitäisi muka löytää tarpeeksi tasokas poikaystävä.\n- Vanhemmuus on nykyään pelottavaa. Ei ymmärretä, että lapsen pitää saada kasvaa omana itsenään. Lapsilta vaaditaan suorituksia, ja lasta yritetään muokata.\nMuuten niin rauhallisen Marja Björkin ääni kohoaa. Häntä ärsyttää monien vanhempien hokema kulunut puheenparsi: Tärkeintä on, että vauva on terve.\n- Kuka täällä edes niin terve on? Marja Björk kysyy.\n- En ajattele, että minun lapseni on viallinen. Elämässä ei ole tuota laitaa tai tuota laitaa. On myös ihmisiä, jotka ovat siinä keskellä. Vieläkin, jos joku sanoo, että olipa miesmäinen nainen, Marja kuohahtaa.\nSilloin hänen tekee mieli sanoa, että kuuntelitko ollenkaan, mitä hän puhui.\nTällä tarinalla on onnellinen loppu. Marja Björkin tyttärestä tuli kolme vuotta sitten leikkauksella poika. Hän on nyt kihloissa naisen kanssa.\n- En pelännyt, miten hän tulee pärjäämään kylmässä maailmassa. Päinvastoin. Hän on joutunut pärjäämään ja on ehdoton taistelijaluonne kuten äitinsäkin.\nMonet transsukupuoliset ovat todella yksin. Heitä kiusataan, eikä perhe ymmärrä ollenkaan.\n- Minäkin olen ollut keskinkertaista huonompi äiti, ymmärtämätön. Oli ihanaa, kun poikani pyysi ymmärtämätöntä äitiään transsukupuoliklinikalla tukihenkilökseen, vaikka en ymmärtänyt enkä hyväksynyt tulevia leikkauksia.\nPoika on ollut kirjan kirjoittamisessa primus motor ja hyvin kannustava.\n- Kirja on ollut hänestä erittäin hyvä asia. Pitää kuitenkin muistaa, että kirjan Maukka ja poikani ovat kaksi eri asiaa.\nEniten kirjan tekeminen on kuitenkin vaikuttanut äitiin.\n- Koin ennen, että olen syyllinen. Ajattelin, että transsukupuolisuus on minun vikani.\nVierailu transsukupuoliklinikalla oli käänteentekevä.\n- Minut otettiin klinikalla niin hyvin vastaan, että sain synninpäästön. Ymmärsin, että en ole syyllinen. Se oli vapauttava tunne. Sain laskea taakkani. Häpeä on poissa.\n- Olen jotenkin pienentynyt. En enää halua määrätä. Kirjassa Poika sanoo jossain vaiheessa, että olen Pikku-Äiti. Pikku-Äiti on erisnimi ja tarkoittaa, että äiti on taustalla, mutta ei enää vaikuta.\nOikeastaan Poika on rakkausromaani - esimerkki siitä, että kaiken se rakkaus kestää. Tulee väistämättä mieleen kysyä, miten äidin käsitys rakkaudesta on näinä vuosina muuttunut.\n- Se on vaikea asia. Lapsissa on kovasti työtä ja kaikenlaista on tehtävä, vaikka ei jaksaisikaan.\nÄidinrakkaus kesti kuitenkin kaiken. Sitä koeteltiin, mutta kyllä se kesti. Poika selvisi.\n- Oman lapsen \"poikkeavuus\" on tuonut elämään paljon rikkautta.\nOlen ymmärtänyt, että kaikilla on ihmisoikeudet. Jokainen ihminen on yhtä arvokas. Myös ihminen, joka ei ole voimakkaasti mies tai nainen, on ihminen.\nHänellä on samat oikeudet kuin kaikilla muillakin.", "timestamp": "2017-09-26T03:14:16Z", "url": "http://www.is.fi/viihde/art-2000000678482.html"}