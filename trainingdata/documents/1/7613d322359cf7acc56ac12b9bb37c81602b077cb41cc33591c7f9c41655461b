{"text": "Mitä on ilmastokumppanuus | Lahti.fi\nEtusivu Palvelut Luonto ja ympäristö Ympäristöneuvonta Ilmastohaaste\nMitä on ilmastokumppanuus\nLahden kaupungilla on mittava tavoite: alueen kasvihuonekaasupäästöjen pudottaminen kestävälle tasolle. Kaupungin omilla toimilla voidaan kuitenkin vaikuttaa vain osaan kaupungin alueen päästöistä. Siksi kaikkein, myös yritysten, toimia tarvitaan.\nEnergiavalinta.fi kestävän energian laskuri\n​​Lahden kaupunki tarjoaa yrityksille mahdollisuutta ilmastokumppanuuteen yhteistyössä Lahden ammattikorkeakoulun kanssa. Ilmastokumppanuus tarkoittaa, että yritys sitoutuu vähentämään oman toimintansa kasvihuonekaasupäästöjä. Kaupunki sitoutuu tavoittelemaan hiilineutraaliutta ja kiertotalouden edelläkävijyyttä.\nYrityksen tavoitteet (2-4 tavoitetta) määritellään joustavasti yrityksessä. Esimerkiksi liittyminen Cleantech Finlandiin voi olla yksi teko, vaihtaminen vihreään sähköön toinen.\nAlkukartoituksen tekemiseen ja ilmastolaskentaan on tarjolla apua: LAMK ympäristö- ja energiatekniikan opiskelijat voivat tehdä alkukartoituksen ja antaa tehdyn ilmastolaskennan perusteella ehdotuksia päästövähennystoimista. Yritys voi myös käyttää aiempaa esim. konsultilla teetettyä laskelmaa.\nKaupunginjohtajan allekirjoittamaa ilmastositoumusta voi käyttää viestinnässsä, Cleantech Finlandiin liittyessä todistuksena vastuullisuudesta, tai sitä voi käyttää muuna todistuksena ympäristövastuullisuudesta. Ilmastokumppanuus-toimintatavan etuna on keveys ja joustavuus: mukaan lähteminen on maksutonta ja toiminta perustuu vapaaehtoisuuteen ja itse asetettujen tavoitteiden noudattamiseen ja päivittämiseen. Myös päivittämiseen ja tilanteen uudelleenlaskentaan on saatavissa amk-opiskelijoiden apua.\nIlmastokumppaneita ovat:\nGreen Star Hotel, Lahti sitoutuu vähentämään ruokahävikkiä, jätemäärää ja muuta hävikkiä 20 %, kannustamaan henkilökuntaa kestävään työmatkaliikkumiseen, vähentämään hotellin vedenkulutusta 20 % sekä osoittamaan oman toiminnan hiilijalanjäljen pienuuden myös asiakkaille.\nSinuhe Oy sitoutuu toimittamaan biojätteet bioetanolin tuotantoon, kilpailuttamaan ja vaihtamaan vihreään sähköön ja energiatehokkuustoimilla ja osittaisella vaihdolla vihreään sähköön tavoitellaan 15 % pudotusta kokonaispäästöissä.\nVaparin Hanhi Oy sitoutuu luopumaan muovipilleistä kokonaan ja vähentämään muita kertakäyttötuotteita 90 %, lisäämään henkilökunnan pyöräilyä, tehostamaan jätteiden lajittelua erityisesti paperin, muovin ja biojätteen osalta ottamalla käyttöön erilliset astiat myös baaritiskillä näille. Sekä pienentämään sähkön kulutusta ja kilpailuttamaan vihreän sähkön.\nMANNA ry. on asettanut tavoitteekseen sähkön kulutuksen pienentämisen sekä kilpailuttamisen vihreään sähköön. Tavoitteena on myös vähentää syntyvän sekajätteen määrää sekä henkilöautoliikennettä.\nPurkupiha Oy on asettanut seuraavat tavoitteet: kuljetusten optimointi, purkukohteista saatujen kalusteiden ja laitteiden uusiokäytön lisääminen sekä laitoksella vastaanotettavien ja kierrätettävien materiaalien määrän kasvattaminen.\nSuomen Rakennustyöpalvelu Oy:n tavoitteena on tehostaa rakennusjätteen lajittelua, lisätä joutsenmerkittyjen tuotteiden käyttöä sekä vähentää autoliikennettä.\nProduction Softwaren sitoumuksina on liittyminen Cleantech Finland -verkostoon, etäkokousten käyttäminen aina, kun mahdollista ja junan suosiminen henkilöauton sijaan, etenkin Helsingin suuntaan. Näillä toimilla yrityksen tavoite on,​ että henkilöautokilometrejä vähennetään ainakin 20 % seuraavan kahden vuoden aikana. Pitkän tähtäimen tavoitteena on yrityksen käytössä olevien autojen vaihtaminen joko sähkö- tai biokaasukäyttöisiksi.\nMainostoimisto MBE on asettanut seuraavat tavoitteet: Cleantech Finland -verkostoon hakeminen, tulostusmäärän vähentäminen 2 vuoden aikana 10 %, autoilun päästöjen vähentäminen suosimalla joukkoliikennettä ja etäkokouksia sekä valitsemalla autohankinnoissa pienipäästöisiä autoja sekä ajamalla taloudellisesti.\nKarlux Oy on asettanut seuraavat tavoitteet: LED-moduulituotteiden myyntiä kasvatetaan 70 %:iin kokonaismyynnistä vuonna 2016, tehostetaan toimitusketjua tehtaalta tukkuihin, uuden tehtaan hankinnassa pyritään energiatehokkaisiin ratkaisuihin, uusien tuotantotilojen sähkösopimus tehdään mahdollisesti vähäpäästöisestä sähköstä ja jätteiden lajitteluun panostetaan hankkimalla lajittelua helpottavat keräysastiat ja lajitteluohjeet myös toimistotiloihin.\nKestävän kehityksen koordinaattori Eira Rosberg\neira.rosberg-airaksinen(at)lahti.fi, p. 044 4163499", "timestamp": "2020-01-28T07:50:41Z", "url": "https://www.lahti.fi/palvelut/luonto-ja-ymparisto/ymparistoneuvonta/ilmastohaaste"}