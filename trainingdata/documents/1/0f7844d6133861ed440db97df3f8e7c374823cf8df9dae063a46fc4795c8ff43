{"text": "Victoria Media / Tie Valoon : Kirkon väki kutsuu Turun Pride-kansaa Sateenkaarimessuun\nKirkon väki kutsuu Turun Pride-kansaa Sateenkaarimessuun\nPosted on August 19, 2019 at 14:46\nKirkon väki on mukana alkaneella Turku Pride -viikolla 19.-25.8. perheneuvonnan avointen ovien tapahtumalla, Sateenkaarimessulla ja tuomalla tapahtumaan halivanhempia. Pride-kulkueen puistojuhlassa tarjoillaan kahvia ja vesidrinkkejä.\nSeurakuntien perheneuvonnassa (Perheasiain neuvottelukeskus, Eerikinkatu 1 A, 5. krs, Turku) on Pride-viikon merkeissä avoimet ovet tiistaina 20.8. klo 14.30-16.30. Paikalla on pientä purtavaa ja perheneuvojia tavattavissa.\nPride-kulkueessa lauantaina 24.8. kirkon väki marssii ihmisoikeuksien puolesta “Kirkon väki – kärlek för alla” -banderollin alla. Oppilaitospapit kiertävät kahvirepun kanssa perinteisesti kulkueen lähtöä odotellessa. Puolalanpuiston puistojuhlaan kirkon väki pystyttää vesidrinkkibaarin.\nHelsinki Priden yhteydessä seurakunnat kutsuivat vapaaehtoisia vanhempia ja isovanhempia tarjoamaan halauksia halausta kaipaaville. Halaukset ovat osa Priden lauantaista puistojuhlaa myös Turussa. Halivanhemmat ja hali-isovanhemmat tarjoavat hyväksyviä halauksia varsinkin heille, joiden vanhempien tai isovanhempien on ollut vaikea hyväksyä lastaan sellaisena kuin hän on.\nSunnuntaina 25.8. Turun tuomiokirkossa alkaa Sateenkaarimessu klo 12. Kaksikielisessä messussa saarnaa TT Heli Inkinen. Messun jälkeen on tarjolla kirkkokahvit.\nTurku Pride -yhteistyössä ovat seurakuntayhtymästä mukana Turun Henrikinseurakunta, Åbo svenska församling, oppilaitospapit sekä Perheasiain neuvottelukeskus. Yhteistyössä on mukana myös Malkus ry, joka edistää seksuaali- ja sukupuolivähemmistöihin kuuluvien henkistä ja hengellistä hyvinvointia.\nSateenkaarimessut jatkuvat Henrikinkirkossa syksyllä aina kuukauden viimeisenä lauantaina klo 18. Syksyn ensimmäinen sateenkaarimessu on 28.9. ja muut 26.10. sekä 30.11.", "timestamp": "2019-10-23T13:48:10Z", "url": "http://www.tievaloon.victoriamedia.org/uutiskirjeet/?p=2098"}