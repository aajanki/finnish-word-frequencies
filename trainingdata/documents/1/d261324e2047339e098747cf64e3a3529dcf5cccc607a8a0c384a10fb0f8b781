{"text": "Sencha Manryoku - 100g\nTämän Yamamasa Koyamaenin sencha-teelaadun nimi on Manryoku. Se edustaa korkeaa laatua tuottajan sencha-teevalikoimassa. Sen tuoksussa ja maussa on tälle teetyypille harvinaista eukalyptusta ja kamferia muistuttavia sävyjä. Se on hyvä esimerkki siitä miten erittäin korkealaatuiset teet saattavat olla toisinaan hieman erikoisia.\nKuivien lehtien tuoksussa esiin nousee erityisen voimakkaasti eksoottiset eukalyptusta ja kamferia muistuttavat yrttisen aromattiset sävyt. Tuoksu on toki senchan tyyliin eloisan vehreä. Tämä on hieno esimerkki siitä miten huippulaatuisessa senchassa tuoksut ja sävyt eivät välttämättä noudata täysin perinteistä linjaa. Haudutetun teen tuoksu on kevyt mutta samalla mehevä. Se tuo mieleen kukkakaupan vehreän kukkaisuuden. Maussa on umamia ja sekoitus kukkaisuutta ja tuoksustakin löytyviä eksoottisia yrttisiä sävyjä. Teen maku on mielenkiintoisella tavalla hyvin laakea. Hieno ja epätavallinen sencha-tee!\nOlet arvostelemassa:Sencha Manryoku (2017)", "timestamp": "2018-10-20T05:58:35Z", "url": "https://teepolku.fi/sencha-manryoku-2017.html"}