{"text": "Nico Joki lainasopimuksella S-Kiekkoon!\nS-Kiekko on lainannut Mestis-joukkue Kokkolan Hermeksestä Nico Joen. 22-vuotiaan puolustajan lainasopimus on kahden ottelun mittainen. Joki on kokoonpanossa perjantaina Jouppilanvuoren jäähallin vihkiäisottelussa Karhu HT:ta vastaan sekä sunnuntaina pelattavassa kotiottelussa Forssan Palloseuraa vastaan.\nJoki on Jeppiksen kasvatti, joka on aiemmin pelannut Suomi-sarjaa Red Ducksin ja JHT:n väreissä. Päättyneellä kaudella Joki pelasi JHT:ssa 29 ottelua, joissa syntyivät tehopisteet 7+10=17. Joki siirtyi päättyneen kauden jälkeen Hermekseen.\n- Nico on pelitaitava puolustaja, joka tuo meille osaamista hyökkäyssuuntaan tasaviisikoin ja erityisesti ylivoimapelaamiseen. Tunnen Nicon aikaisemmilta vuosilta ja olen erittäin tyytyväinen, että saimme hänet meille viikonlopun otteluihin lainalle. Kiitos tästä myös Kokkolan Hermeksen valmennukselle ja taustahenkilöille, kommentoi S-Kiekon päävalmentaja Janne Saarenpää.", "timestamp": "2018-12-18T16:50:35Z", "url": "http://s-kiekko.fi/uutiset/410/nico-joki-lainasopimuksella-s-kiekkoon.html"}