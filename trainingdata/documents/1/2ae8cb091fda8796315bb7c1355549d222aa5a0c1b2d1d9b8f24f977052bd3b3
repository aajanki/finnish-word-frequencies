{"text": "Etusivu » Finnpartnership » Success stories » Kenkäkaupan uusi menestystuote löytyi Kolumbiasta\nNaisten kenkiä myyvän Boutique Fredan ja kolumbialaisen Alterados-kenkätehtaan yhteistyö on lähtenyt liikkeelle lupaavasti. Yritykset saattoivat yhteen Finnpartnershipin yritysbongaajat.\nPöydälle on nostettu esille toinen toistaan tyylikkäämpiä nahkajalkineita, laukkuja ja vöitä. Tämä on läpileikkaus kolumbialaisen Alterados Companyn tuotannosta, jonka tuotteita saa nyt myös Suomesta. Yrityksen perustajat Yolanda Guarin, Nidia Alceta ja Edgar Hernandez vierailivat elokuun lopulla Suomessa ja tapasivat yrityksen valmistamia kenkiä myyvän Boutique Fredan omistajan Rita Nurmisen.\nMolemmat kumppanit sanovat yhteistyön alkaneen lupaavasti. ”Ensimmäinen keväällä tullut koe-erä naisten kenkiä on saanut asiakkailtamme oikein hyvän vastaanoton”, Rita Nurminen toteaa. Yolanda Guarin puolestaan toteaa, että Suomi on mielenkiintoinen päänavaus Pohjoismaiden ja laajemminkin Euroopan markkinoille. ”Kotimarkkinoiden ohella olemme tähän saakka vieneet tuotteita Yhdysvaltoihin ja Kanadaan”, Guarin sanoo.\nLaadukkaita tuotteita Kolumbiasta\nAlterados on perustettu vuonna 2011 Kolumbian toiseksi suurimmassa kaupungissa Medellínissä. Yrityksen 30 työntekijän ohella kenkien valmistus antaa työtä 15 alihankkijalle. Kenkien ohella yritys valmistaa muitakin nahasta valmistettuja tuotteita, kuten vöitä ja laukkuja. Guarinin mukaan kantavana periaatteena on valmistaa laadukkaita tuotteita, joissa on hyvä hinta-laatusuhde. ”Tavoitteemme on valmistaa tuotteita, jotka sopivat kaikille markkinoille. Ne voidaan mukauttaa sopimaan paikallisille markkinoille, esimerkiksi Suomeen”, Guarin sanoo.\nKolumbialaisyrityksen konsepti sopii hyvin Rita Nurmiselle, joka on pitänyt kenkäliikettä seitsemän vuotta ja erikoistunut naisten muotijalkineisiin. ”Valikoimissamme ei ole mitään tavanomaisia kenkiä”, Nurminen painottaa. Boutique Fredalla on oma kivijalkaliike Helsingissä ja 30 jälleenmyyjää eri puolilla Suomea. Yritys on laajentanut verkostojaan myös Viroon.\nMatchmaking yhdisti yritykset\nAlteradosin ja Boutique Fredan tiet yhdistyivät Finnpartnershipin Matchmaking-ohjelmassa, jonka kautta yrityksille tarjottiin yhteistyön aloittamista. Matchmaking-ohjelmassa Finnpartnership poimii kehitysmaista tulleiden liikekumppanuusaloitteiden joukosta potentiaalisimmat yritykset, joille lähdetään hakemaan kumppania Suomesta niin sanotun yritysbongaajan avulla. Yritysbongaajat ovat itsenäisiä konsultteja, joilla on hyvä toimialatuntemus, laajat verkostot ja kyky hahmottaa kansainvälisen yhteistyön muotoja yritysten välillä. Yrityksille palvelu on maksuton.\nTässä tapauksessa yritysbongaajia oli kaksi. Viento Trading -yrityksen perustaja Andres Archila on Suomessa asuva kolumbialainen, joka on tuonut arvokasta Latinalaisen Amerikan osaamista yritysten yhdistämistyöhön. Juha Merinen ja hänen yrityksensä SMART Internationalization on puolestaan saattanut jo useita suomalaisyrityksiä kansainväliseen yhteistyöhön Aasiassa ja Latinalaisessa Amerikassa. ”Kun Juha Merinen otti yhteyttä, sanoin aluksi ei. Mutta kun kuulin, ettei matchmaking maksa yritykselle mitään, aloin miettiä asiaa ja tutustua yrityksen kenkämallistoon heidän internet-sivuiltaan”, Rita Nurminen sanoo.\nKaikki hyötyvät kumppanuudesta\nAlteradosin ja Boutique Fredan aloittama yhteistyö on Juha Merisen mielestä malliesimerkki kaikkia osapuolia hyödyttävästä liikekumppanuudesta. Kehitysmaan yritys pääsee laajentamaan toimintaansa kansainvälisille markkinoille. Myös suomalainen yritys hyötyy, kun se pystyy lisäämään liikevaihtoaan uusilla tuotteilla. Merinen korostaa, että matchmaking edellyttää laajaa yhteistyötä yritysten, konsulttien, Finnpartnershipin ja Team Finlandin muiden toimijoiden välillä. ”Suhteiden luomisessa voisi hyödyntää nykyistä enemmän Suomessa asuvia maahanmuuttajia. Heillä on paljon potentiaalista osaamista ja suhteita entisissä kotimaissaan”, Merinen huomauttaa.\nAndres Archila uskoo, että suomalaisten ja kolumbialaisten yritysten välillä voi syntyä lisää molempia hyödyttäviä liikesuhteita. Kolumbiassa valmistetaan nahkatuotteiden ohella myös muita suomalaisille kulutusmarkkinoille soveltuvia tuotteita, muun muassa elintarvikkeita. ”Hyvä esimerkki on Kolumbian kahvi, joka on parasta maailmassa”, Archila kehaisee.", "timestamp": "2017-10-22T04:19:53Z", "url": "http://www.finnpartnership.fi/www/fi/finnpartnership/success_stories/index.php?we_objectID=6020"}