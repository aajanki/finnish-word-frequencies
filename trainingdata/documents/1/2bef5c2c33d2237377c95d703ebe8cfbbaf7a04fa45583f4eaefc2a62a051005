{"text": "AYY:n palvelut yhdistyksille | Aalto-yliopiston ylioppilaskunta\nTältä sivulta löytyy lyhyet esittelyt yhdistysten palveluista jaoteltuna tiloihin, koulutuksiin ja neuvontaan, IT-palveluihin sekä viestintään. Erityisasemayhdistyksille tarjotaan näiden lisäksi muutamia omia palveluita.\nLisäksi kattava Yhdistysopas esittelee monipuolisesti yhdistyksen perustamiseen, rekisteröintiin, hallintoon, taloudenhoitoon sekä yhteisöön liittyviä teemoja. Yhdistyksen rahoitukseen ja avustuksiin liittyvästä osiosta kannattaa tarkistaa miten yhdistyksille myönnetään toiminta-avustusta, starttirahaa ja TTER-rahaston tukea. Palvelujen piiriin päästäkseen yhdistyksen on kuuluttava AYY:n yhdistysrekisteriin. Ohjeet yhdistysrekisteriin hakemisesta löydät yhdistysoppaasta.\nTarjottavissa palveluissa on hieman eroja eri luetteloihin kuuluvien yhdistysten välillä. Katso tarkemmin Yhdistysoppaasta.\nKaikissa yhdistyksiin ja yhdistystoimintaan liittyvissä asioissa voit ottaa yhteyttä AYY:n järjestösektoriin.\nAalto-yliopiston ylioppilaskunta myöntää piirissään toimiville yhdistyksille toiminta-avustuksia ja starttirahaa.\nTäältä löydät AYY:n yhdistystiedotteet.\nTiloja yksittäisille tapahtumille ja pidempiaikaiseen vuokraukseen. Vuokrattavissa myös pakettiauto.\nKäyttäjäryhmä AYY:n tilavarausjärjestelmään\nTilojen vuokraukseen tarvitaan yhdistykselle oma tunnus tilavarausjärjestelmään tila.ayy.fi. Kyseisen tunnuksen haltija voi jakaa tunnusten käyttöoikeudet uusille käyttäjille tilavarausjärjestelmässä hallinta-valikon kautta. Mikäli kenelläkään nykyisellä toimijalla ei ole kyseisiä tunnuksia tiedossa, voi asiasta laittaa sähköpostia osoitteeseen tilat(at)ayy.fi, jolloin oikeudet lisätään oikeille kyseisen vuoden toimijoille.\nKertavuokrattavien tilojen ennakkovaraaminen ensimmäisen luettelon yhdistyksille\nYlioppilaskunnan yhdistysrekisterin ensimmäisen luettelon yhdistykset voivat varata tiloja ennakkoon loppukeväästä ja loppusyksystä järjestettävillä ennakkovarauskierroksilla, joita on perinteisesti kutsuttu myös tilakähmyiksi.\nEnnakkovarauskierroksista tiedotetaan aina erikseen yhdistystiedotteessa.\nMahdollisuus vuokrata kerho- tai varastotilaa\nAYY:llä on asuintalojensa yhteydessä jonkin verran erilaisia kerho- ja varastotiloja, joita se vuokraa yhdistysten jatkuvaan käyttöön. Kun uusia kerho- tai varastotiloja vapautuu, ilmoitetaan niiden yleisestä hausta yhdistystiedotteessa.\nKerhotilat jaetaan pääsääntöisesti niille yhdistyksille, joilla sellaisia ei ole ennestään. Myös yhteisen hakemuksen tekeminen toisen yhdistyksen kanssa on mahdollista. Tilatoimikunta käy hakemukset läpi, pisteyttää ne pisteytysmallin mukaan ja esittää tilojen jakamista hallitukselle.\nTarkemmat ohjeet ja rajoitukset kerho- ja varastotiloista pisteytysmallissa. (Pisteytysmalli päivitetään talvella 2019-2020.)\nAjankohtaista: Johtuen JMT 3:ssa ja JMT 5:ssa vuosina 2018-2019 tehtävistä peruskorjauksista, ei AYY:llä tule tänä aikana todennäköisesti olemaan mahdollisuutta tarjota tiloja uusille toimijoille. Kaikki vapaat/vapautuvat kerho- ja varastotilat tarvitaan väistötiloiksi remontin vuoksi pois siirtyville yhdistyksille. Mikäli tilanne muuttuu, ilmoitamme siitä yhdistystiedotteessa.\nYhdistyskoulutukset marraskuussa ja neuvontaa esimerkiksi sääntömuutoksissa.\nAYY:n järjestösektori järjestää vuosittain marras-joulukuussa yhdistyskoulutuksen piirissään toimiville yhdistyksille. Yhdistyskoulutuksen tarkoituksena on auttaa yhdistyksen uusia toimijoita alkuun ja käydä läpi yhdistyksen perustoimintaan kuuluvat asiat. Perusjuttujen lisäksi käsitellään syvemmin esimerkiksi yhdistyksen taloudenpitoa.\nYhdistyskoulutuksen lisäksi ylioppilaskunta järjestää silloin tällöin muitakin koulutuksia ajankohtaisista aiheista ja organisoi yhdistysten puheenjohtajien tapaamisia. Näistä tiedotetaan yhdistystiedotteessa.\nNeuvonta yhdistysasioissa\nAYY:n järjestöasiantuntija neuvoo yhdistyksiä kaikissa yhdistystoimintaan liittyvissä seikoissa. Yleisimpiä neuvontatapauksia ovat sääntömuutokset ja erilaiset hallintokäytäntöön liittyvät kysymykset. Neuvonta-asioissa voit olla yhteydessä järjestösektoriin.\nIT- ja viestintäpalvelut\nAYY tarjoaa piirissään toimiville yhdistyksille monipuolisia IT-palveluita sähköpostilistoista nettisivualustoihin. Palvelut ovat pääsäätöisesti ilmaisia.\nTärkeimmät asiat tietosuojasta yhdistyksille.\nViestintä ja arkistointi\nYhdistystiedotteessa tärkeää tietoa yhdistystoimijoille, kanavia tapahtumien mainostamiseen sekä postilokero ja arkistointipalvelut.\nYhdistystiedote ilmestyy joka toinen perjantai lukukausien aikana. Yhdistystiedote on suunnattu AYY:n piirissä toimiville yhdistyksille ja niiden aktiivisille toimijoille. Tiedotteessa ilmoitetaan kaikista tärkeistä yhdistyksiä koskettavista asioista ylioppilaskunnan piirissä. Kaikkien yhdistysten ilmoittamat yhteysosoitteet lisätään aina vuosittain huhtikuussa yhdistysilmoituksen jättämisen sulkeuduttua postituslistalle.\nTiedotteen voi tilata milloin tahansa omaan sähköpostiinsa tai sitä voi seurata AYY:n verkkosivuilta. Tarkemmat ohjeet tiedotteen sisällöstä ja viimeisimmät tiedotteet löydät täältä.\nYlioppilaskunnan piirissä toimivilla yhdistyksillä on mahdollisuus saada postilokero AYY:n toimistolta. Postilokerikko sijaitsee palvelutoimiston aulatilassa. Postilokerikko helpottaa myös postitusta yhdistysten välillä esimerkiksi kutsukorttien osalta.\nYhdistyksillä on mahdollisuus mainostaa omia tapahtumiaan AYY:n viestintäkanavien kautta. Laajimmin jäsenistöä tavoittaa viikoittain ilmestyvä Viikkotiedote, johon yhdistys voi toimittaa tapahtumamainoksensa. Yhdistys voi myös lisätä tapahtumansa AYY:n tapahtumakalenteriin yhdistystunnuksillaan tai hyödyntää AYY Events -ryhmää Facebookissa. Lisäksi toimintaa voi esitellä vuoden aikana erilaisissa tapahtumissa, esimerkiksi Aalto Partyssa syyskuussa.\nYlioppilaskunnan arkisto tarjoaa yhdistyksille säilytystilaa, tarvikkeita ja neuvontaa arkistoinnissa. Arkistoinnin tarkoituksena on luoda tulevaisuuden toimijoille elävä kuva yhdistyksen toiminnasta. Arkistoida kannattaa kaikki yhdistykseen toimintaan liittyvä itse tuotettu aineisto sekä muuta jälkipolville mielenkiintoista materiaalia asianmukaisesti merkittynä. Vinkkejä arkistoinnin rajaukseen esimerkiksi Yhdistystoimijoiden sivuilta. Kysy rohkeasti vinkkejä ja ota yhteyttä arkisto(a)ayy.fi.\nErityisasemayhdistysten edut\nErityisasemayhdistyksille tarjotaan erityisiä etuja, jotta varmistetaan tiivis edunvalvonnallinen yhteistyö AYY:n ja yhdistyksen välillä.\nHallituskummi\nErityisasemayhdistys saa ylioppilaskunnan hallituksesta nimetyn hallituskummin, joka toimii linkkinä yhdistyksen ja ylioppilaskunnan hallituksen välillä.\nKokoavat toimikunnat ja neuvosto\nErityisasemayhdistys voi halutessaan lähettää edustajia ylioppilaskunnan tarjoamiin toimikuntiin ja muihin yhteistyöelimiin, kuten erityisasemayhdistysten puheenjohtajista koostuvaan neuvostoon.\nJäsenmaksun periminen lukuvuosi-ilmoittautumisen yhteydessä\nErityisasemayhdistys voi halutessaan periä yhdistyksen jäsenmaksua sähköisen lukukausi-ilmoittautumisen yhteydessä.\nEtuoikeus tilojen ennakkovarauksiin\nErityisasemayhdistykset saavat osallistua ensimmäisinä pakettiauton ja kertavuokrattavien tilojen ennakkovarauksiin kaksi kertaa vuodessa.", "timestamp": "2019-11-22T20:40:23Z", "url": "https://www.ayy.fi/fi/yhdistyksille/ayyn-palvelut-yhdistyksille"}