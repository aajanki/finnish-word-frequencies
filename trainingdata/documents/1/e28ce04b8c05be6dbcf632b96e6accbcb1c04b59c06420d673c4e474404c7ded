{"text": "Ensipäivä-projekti - Artikla 3\nJuhlimme syntymäämme, nimeämme, äitiyttä, isyyttä, seurustelun aloittamista, avioliittomme solmimista... Miksemme siis juhlistaisi myös sitä päivää, jona elämämme alkoi – päivää, joka mahdollisti sen, että saimme kokea kaikki nämä muut päivät?\nEnsipäivä-projekti kannustaa kaikkia ihmiselämän arvoon uskovia juhlistamaan ensipäiväänsä, eli oman elämänsä alkamisen vuosipäivää, erityisenä elämän arvon päivänä. Useimmille ihmisille ensipäivä sijoittuu kalenterissa noin yhdeksän kuukautta syntymäpäivää edeltävästi. Jos et satu tietämään ensipäivääsi, oman ensipäivän karkea arvioiminen käy helposti esimerkiksi tämän laskurin avulla. Kannustamme sinua tekemään ensipäiväsi kunniaksi jotain, mikä tekee sinut iloiseksi ja saa sinut muistamaan, miten mahtavaa elämä voi olla! Ensipäiväsi on lisäksi erinomainen päivä tehdä jotain erityistä sen eteen, että myös itseäsi heikommassa asemassa olevilla ihmisillä olisi mahdollisuus hyvään elämään: voit halutessasi vaikkapa järjestää merkkipäiväkeräyksen itsellesi tärkeän hyväntekeväisyyskohteen hyväksi tai tehdä jotain erityistä auttaaksesi jotakuta omassa lähipiirissäsi. Näin voit juhliessasi elämäsi alkua ja elämän arvoa samalla tuoda iloa ja valoa jonkun toisen ihmisen elämään! Voit vapaasti päättää, mikä on juuri sinulle sopivin tapa juhlistaa ensipäivääsi.\nKannustamme sinua myös muistamaan omia läheisiäsi heidän ensipäivinään. Voit ilahduttaa läheistäsi hänen ensipäivänään vaikkapa itsetehdyllä kortilla tai pienellä aineettomalla lahjalla. Ensipäivien muistaminen on mukava tapa muistuttaa läheisiämme siitä, miten rakkaita he meille ovat ja miten iloisia olemme, että he ovat olemassa!\nUskomme, että jos riittävän moni ihminen ottaa tavaksi juhlia ihmiselämän arvoa hedelmöittymisestä asti iloitsemalla avoimesti elämästään ja läheistensä elämästä sekä levittämällä iloa myös muille, se voi pitkällä aikavälillä vaikuttaa kulttuuriimme positiivisella tavalla ja lisätä elämän, ihmisarvon ja ihmisoikeuksien kunnioitusta maassamme. Ensipäivien juhlimiseen osallistuminen on yksi helppo ja hauska tapa, jolla sinä voit olla osa positiivista muutosta yhteiskunnassamme!\nJos toivot lisätietoa Ensipäivä-projektista, otathan meihin yhteyttä: artikla3(at)gmail.com.", "timestamp": "2018-07-16T01:07:45Z", "url": "http://artikla3.fi/toiminta/ensipaiva-projekti/"}