{"text": "Nainen toivoi Obaman salamurhaa Twitterissä – katuu sitä loppuelämänsä – Stara\nNainen toivoi Obaman salamurhaa Twitterissä – katuu sitä loppuelämänsä\nViihdeuutiset 13.11.2012, 12:00 · Tim Isokivi\nYhdysvalloissa viikko sitten käydyt presidentinvaalit ovat nousseet otsikoihin monessa eri yhteydessä ympäri maailmaa. Kamppailu kansalaisten äänistä oli tiukkaa, sillä Barack Obama voitti vaalit niukalla enemmistöllä.\nBarack Obaman uudelleenvalinta ei ole ollut kaikkien yhdysvaltalaisten mieleen. Kalifornialaisen Modesto Bee -lehden mukaan 22-vuotias Denise Helms on nyt joutunut vaikeuksiin ilmaistuaan tällaisen mielipiteensä Twitter-yhteisöpalvelussa rasistisesti ja uhkaavasti.\nDenise kutsui Obamaa ”neekeriksi”, ja toivoi että hänet salamurhattaisiin. Nainen ei perunut kommenttejaan myöhemmin kotikaupunkinsa Sacramenton televisiokanavan haastattelussa, vaan totesi ettei häntä haittaisi yhtään, jos joku tappaisi Obaman. Kommenttien seuraukset olivat hänelle varmasti odottamattomat.\nDenise Helms sai nimittäin Twitter-kommenttinsa vuoksi potkut töistään paikallisella jäätelökioskilla. Se ei ole kuitenkaan hänen pienin ongelmansa, sillä myös Yhdysvaltain Salainen palvelu on kiinnostunut naisen presidentin salamurhaa koskevista kommenteista. Salaisen palvelun agentti Scott Gillinghamin mukaan tapausta tutkitaan, ja Yhdysvaltain presidenttiin kohdistetut uhkaukset voivat johtaa rikostuomioon.", "timestamp": "2019-11-20T02:28:13Z", "url": "https://www.stara.fi/2012/11/13/nainen-toivoi-barack-obaman-salamurhaa/"}