{"text": "Kotitalous ja terveystieto | HSY\n​Kotitalous\nRoskapussi täyttyy helposti päivässä muovisesta pakkausjätteestä. Lentelevätkö kertakäyttöastiat pitkin pihoja kesäjuhlien tuulenpuuskassa? Kuluttaja voi vaikuttaa kotitaloudessa syntyvän yhdyskuntajätteen määrään. Kertakäyttötuotteet ja huonosti kestävät käyttötavarat ovat välttämisen arvoisia turhuuksia. Tehtäviin ja aineistoon paneutumalla voi hetkeksi pysähtyä miettimään, ovatko kaikki arkipäivän hankinnat sittenkään tarpeellisia. Samalla opiskelija oppii toimimaan harkitsevana ja vastuuntuntoisena kuluttajana.\nVinkki! Kotitalouteen sopivia tehtäviä kannattaa katsoa myös esimerkiksi biologiasta, kemiasta ja terveystiedosta.\nKoneellistuminen nopeuttaa työntekoa ja tekee elämän monin tavoin vaivattomaksi. 1700-luvulla tuskin arvattiin, että automaation ja koneiden avulla samat neljän vuoden työt hoituisivat 2000-luvulla yhdessä viikossa. Teknologian kehitys vaikuttaa kuitenkin sekä ympäristöön että terveyteen. Materiaalitehokkuudesta hyötyvät sekä terveys että ympäristö. Tehtävien avulla opiskelija pääsee vertailemaan eri liikuntaharrastuksia luonnonvarojen käytön näkökulmasta, pohtimaan omia liikkumisvalintojaan ja teknologian kehityksen vaikutusta terveyteen.\nVinkit kotitalouksissa syntyvän jätteen vähentämiseen\n​Ruuan pilaantumisen välttäminen ja ruokajätteen määrän vähentäminen.\nRuoanvalmistusastioista ja -välineistä huolehtiminen:\nPese pinnoitetut kattilat ja paistinpannut käsin, äläkä käytä hankaavia välineitä.\nÄlä pese puisia välineitä tiskikoneessa, sillä siellä ne haurastuvat ja imevät itseensä pesuaineitta.\nHuolla tiski- ja juuresharjoja: huuhtele hyvin ja poista roskat tarvittaessa käsin. Harjakset voi laittaa myös pesuun tiskikoneeseen.\nÄlä käytä veitsiä väärin, esim. metallipurkkien avaamiseen, jotta ne eivät tylsisty.\nKäytä kodinkoneita tarkoituksenmukaisesti. Sähkövatkainten, sauvasekoittimien, yleis- ja monitoimikoneiden varomaton käyttö lyhentää niiden elinikää.\nVertaile tuotteiden pakkausmateriaalin määrää. Annostele pesuaine harkiten.\nValitse pesuaineissa uudelleentäytettävät pullot ja pakkaukset.\nHanki vaihtopäiset siivous- ja puhdistusvälineet.\nKäytä tiskirättiä ja käsipyyhettä talouspaperin sijaan.\nPese likainen tiskirätti pesukoneessa. Hyödynnä repaleinen rätti siivouskäytössä tai kuvataiteen ja teknisen työn tunneilla.\nTuleeko teille muita hyviä jätteen synnyn ehkäisyyn liittyviä vinkkejä mieleen? Pohtikaa myös, miksi vinkkien mukaisesti kannattaa toimia. Järjestelkää jääkaappi oikein ja mitatkaa jääkaapin ja pakastimen lämpötila.\nJätteen vähentäminen kotona (kotitalouden perusopetus)\n1) Tutustu aineistoon Suomalaisen esimerkkiperheen viikonloppuroskat. Pohdi seuraavia asioita:\na) Miten syntyvän jätteen määrää voisi vähentää esimerkkiperheessä? Keksi mahdollisimman monta jätteetöntä tai vähäjätteisempää korviketta listan tarvikkeille.\nb) Miten esimerkkiperheen jätteitä voisi hyödyntää materiaalina? Esim. lihaperunasoselaatikon alumiinivuokaan voi istuttaa rairuohoa pääsiäiseksi.\nc) Miten lajittelet ne esimerkkiperheen jätteet, joille et keksinyt uusiokäyttöä?\n2) Pidä viikon ajan päiväkirjaa kotonasi syntyvistä jätteistä. Merkitse päiväkirjaan seuraavat tiedot:\na) Mitä jätelajeja (esim. biojäte, paperi, kartonki, metalli, lasi) kotonasi syntyy päivän aikana ja kuinka paljon? Merkitse määrät grammoina tai kappaleina. Voit käyttää apunasi ruokavaakaa. Jos ei käytössäsi ole vaakaa, arvioi paino.\nb) Mille kaikille jätelajeille löytyy kotitalosi jätekatoksesta oma keräysastiansa?\nc) Minne viet ne jätelajit, joille ei löydy keräysastiaa jätekatoksesta? Missä sijaitsee esimerkiksi lähin paristojen ja pienmetallin keräyspiste? Mihin viet käyttökelvottoman sähkö- tai elektroniikkalaitteen? Entä energiansäästölamput?\nd) Miten voisit vähentää kotonasi syntyvän jätteen määrää? Tutustu kotitalouden jätteiden lajitteluohjeisiin ja ​Kohtuullisen kuluttajan vinkkilistaan​.\n1) Esimerkkejä vähäjätteisistä vaihtoehdoista:\ntiskirätti (talouspaperi)\nkestopussi vihanneksille, hedelmille ja irtokarkeille (muovinen hedelmäpussi)\nkankainen lautasliina (servietti)\nruuan voi säilyttää kestoastiassa (muovikelmu tai -pussi)\nliemitiiviste lasipullossa (lihaliemikuution kääre)\nenergiansäästölamppu, kestää käytössä pitempään (hehkulamppu)\nlahjapaperin voi käyttää uudelleen, vaihtoehtona uudelleen käytettävä lahjapussi (lahjapaperi)\nliha irtomyynnistä, pakkausjätettä kertyy vähemmän (jauhelihan styroxpakkaus + muovikelmu)\niso juustopala (erillispakattujen sulatejuustoviipaleiden muovikääreet)\nitse keitetty velli (vellitetra)\nitse leivottu pulla (pullapitkon muovipussi)\nitse tehty perunasoselaatikko (perunasoselaatikon alumiinivuoka kansineen, muovia + paperi)\nuudelleen täytettävä saippuapullo tai palasaippua (aina uusi nestesaippuapullo)\nbroilerifileet irtomyynnistä (broilerisuikaleiden muovirasia kalvoineen)\npestävä ilmansuodatin (pölynimurin kertakäyttöinen ilmansuodatin)\n2) Viikon jälkeen keskustellaan yhdessä luokan kanssa päiväkirjan tuloksista.\nKeskimäärin pääkaupunkiseutulainen tuottaa jätettä kotitaloudessaan 340 kg vuodessa eli melkein kilon verran päivässä. Sekajätteen osuus päivittäisestä jätemäärästä on n. 0,5 kg, paperin n. 0,3 kg ja biojätteen n. 0,1 kg (YTV, Pääkaupunkiseudun kotitalouksien jätemääriin vaikuttavat tekijät, 2007).\nJätteen määrän ja haitallisuuden vähentäminen kotona (kotitalouden perusopetus)\nKemikaalit – tuntematon uhka ja ystävä\n1) Kotona käytetään monenlaisia kemikaaleja. Keksi seuraaville vähemmän haitallinen vaihtoehto.\nantibakteeriset pesu- ja puhdistusaineet\nputkenavausaineet viemäritukoksen avaamiseen\nlöylyaromit\nkotipuutarhan torjunta-aineet\n2) Selvitä opettajan tuomista kemikaalipakkausten tuoteselosteista seuraavat asiat:\na) Sisältääkö kemikaali vaarallisia aineita? Jos sisältää, niin miksi nämä aineet ovat vaarallisia?\nb) Tunnistatko pakkauksen vaarallisuusmerkinnät?\nc) Minkälaisia ympäristövaikutuksia aineilla on?\nd) Miten hävität kemikaalin oikein?\ne) Löydätkö pakkauksesta ympäristömerkkiä (esim. joutsenmerkki)? Mistä merkki kertoo?\nVoit myös etsiä kotoa yllä mainittuja (tai muita) tuotteita ja selvittää niiden kemiallisen koostumuksen ja vaikuttavat aineet sekä keksiä niille korvaavan haitattomamman vaihtoehdon.\n3) Pitkäikäiset tavarat ovat materiaalitehokkaita. Kodinkoneita hankkiessa kiinnitä huomiota korjattavuuteen ja takuuaikaan. Selvitä joidenkin kodinkoneiden (esim. jääkaappi, leivänpaahdin) tavallinen takuuaika. Opettaja voi tuoda tunnille esimerkkituotteiden takuutietoja.\nAntibakteeriset pesu- ja puhdistusaineet ovat kotona tarpeettomia. Ne voi korvata vaikkapa etikalla.\nIkkunanpesuaineen sijaan etikka tai tavallinen astianpesuaine.\nIlmanraikastinta et tarvitse, kun huolehdit kotisi ilmanvaihtojärjestelmän toimivuudesta (mm. puhdistat suodattimet säännöllisesti), tuuletat tarvittaessa ja siivoat kotisi säännöllisesti.\nHuuhteluaineet eivät ole välttämättömiä. Pyykkiin saa raikkaan puhtaan tuoksun kuivaamalla sen ulkona.\nWC-raikastimet ovat tarpeettomia; tavallinen säännöllinen puhdistus riittää.\nPutkenavausaineet viemäritukoksen avaamiseen voi välttää avaamalla ja puhdistamalla tukkeutuneen putken mekaanisesti itse.\nLöylyaromit voi korvata vihdasta tulevalla koivun tuoksulla.\nUuni puhdistuu, kun uunin seinät hierotaan miedolla astianpesuaineella. Uuni lämmitetään 50 asteeseen, annetaan aineen vaikuttaa, hangataan ja huuhdellaan.\nMaalinpoistoaineiden käytön voi välttää raaputtamalla vanhan maalin perinteisesti käsin.\nKotipuutarhan torjunta-aineet voi välttää käsin kitkemällä ja käyttämällä luonnonmukaisempaa torjuntaa (leppäkertut, mäntysuopa, nokkosuutteet ym.) Lisää tietoa saa esim. Martoilta.\nTestaa kemikaalitietouttasi Suomen ympäristökeskuksen (SYKE) kehittämässä Riskipelissä. Riskipeli auttaa tunnistamaan syy-yhteyksiä kemikaaliasioissa.\nElintasosairauksien vähentäminen (TE1)\n1) Lue aineisto Mips-niksi: Vapaa-aika ja liikunta. Mikä seuraavista liikuntaharrastuksista kuluttaa eniten luonnonvaroja ja mikä vähiten?\nlenkkeily pururadalla\njääkiekko jäähallissa\nuinti uimahallissa\njalkapallon pelaaminen tekonurmella\nMistä suuret erot eri harrastusten luonnonvarojen kulutuksessa johtuvat? Mihin kannattaa kiinnittää erityistä huomiota, jotta kuluttaisi harrastaessa luonnonvaroja mahdollisimman vähän?\n2) Pohdi, millä tavoin koneistettu työnteko ja vapaa-aika ovat vaikuttaneet ihmisten terveyteen.\nKeksi laite- ja tavarapareja, joista toinen on materiaalitehokkaampi ja fyysisesti haastavampi käyttää, esimerkiksi skootteri-polkupyörä, sähkövatkain-käsivispilä jne.\n3) Pidä viikon ajan päiväkirjaa liikkumis- ja liikennevälinevalinnoistasi. Kirjaa päiväkirjaan seuraavat tiedot:\na) kulkemasi matkan pituus (arvioi tai käytä esim. HSL:n Reittiopasta tai kevyen liikenteen Reittiopasta)\nb) mikä oli liikkumis- ja liikennevälinevalintasi\nc) mistä ja mihin kuljit\nd) mikä oli matkan tarkoitus.\nPohdi päiväkirjassasi myös seuraavia asioita:\ne) Mitkä seikat vaikuttavat siihen, minkä liikkumis- ja liikennevälinemuodon valitset?\nf) Minkälaiset ovat valintojesi ympäristövaikutukset?\ng) Miten voisit lisätä hyötyliikunnan määrää?\n1) Eniten luonnonvaroja kuluu uimisessa uimahallissa, sillä uimahallin rakentaminen ja ylläpito kuluttaa paljon energiaa ja vettä. Vähiten luonnonvaroja kuluu soutuveneilyssä. Se, miten kuljet harrastukseen, vaikuttaa eniten luonnonvarojen kulutuksen määrään.\n2) Esimerkkejä erilaisten toimintojen ja tavaroiden korvaamisesta materiaalitehokkaalla ja kuntoa kohottavalla vaihtoehdolla:\nMonitoimikone – käsin vaivaaminen ja pilkkominen\nKodin putkimies’ – putkiston avaaminen mekaanisesti\nAuto – julkinen liikenne (kävelymatkat pysäkeille usein pitemmät kuin omalle autolle)\nMoottoroitu ruohonleikkuri – työnnettävä ruohonleikkuri\nAstianpesukone – käsin tiskaaminen\nPyykinpesukone – pyykinpesu käsin\nPuutarhajyrsijä – kuokka tai lapio\nPuutarhan torjunta-aineet – rikkaruohojen kitkentä\nLehtipuhallin – harava\nRaput – hissi\nMoottorivene - soutuvene\n3) Keskustellaan päiväkirjan tuloksista.\nViimeksi muokattu 17.8.2016 15:22", "timestamp": "2020-08-13T14:58:45Z", "url": "http://vara.hsy.fi/hsy/fi/opettajalle/sahkoisetoppimateriaalit/ylakoulutjalukiot/sivut/kotitalous-terveystieto.html"}