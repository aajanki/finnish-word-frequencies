{"text": "Oh gloomy sundays - and the reminder: 08/2014\nNyt se on sitten minullakin. Saman mekon olet voinut bongata Meganin ja Toshikon yllä. Mekko matkusti minulle Hongkongista asti ja se on ostettu chicwish.comista. Ostokokemus oli hyvä, maksu helppoa paypalilla ja tuote, kuten kuvattu. Näin ohimennen sanottuna. Ihastuin mekkoon nähdessäni sen Toshikon päällä. Ostopäätös oli melko harkitsematon, ja mietin kyllä jälkeenpäin oliko tässä mitään järkeä. Mekko on kaunis, vaikka maailman mukavin vaatekappale se ei ole, sillä se kinnaa kainaloista, jos käsiä ojentaa eteenpäin. Juhlamekoksi hepene kuitenkin sopii, koska eihän juhlissa kovin suuria liikeratoja tarvitse tehdä.\nMinulla oli hyvä tekosyy pukeutua mekkoon sunnuntaina, kun äiti tarjosi meille sikoni syntymäpäivän kunniaksi päivällisen.Yhdistin mekon harmaisiin sukkahousuihin ja itse ompelemaani jakkuun. Jakku oli alunperin laatikkomaisempi ja kokoa 42. Ainoastaan jäi harmittamaan, että muuton kaula-aukon v-malliseksi. Olisi pitänyt pitäytyä alkuperäisessä o:ssa. Äiti kommentoi, että jotkut pirtsakamman väriset sukkahousut olisivat olleet paremmat, mistä olen samaa mieltä periaatteessa. Minulla ei kuitenkaan ole värikkäitä sukkahousuja ja toisaalta ajattelin, että harmaa menee jakun kanssa yksiin.\nMekon ostopäätökseen vaikutti merkittävästi se, että mekko on brodeerattu. Olen nyt ollut jo pipdemmän aikaa innostunut erilaisista kirjailuista, ja tarkoitukseni on opetella ainakin perinteinen lankakirjonta. Myös helmi- ja silkkinauhakirjonta kiinnostavat. En vain ole oikein löytänyt kivoja malleja. Jospa saisin tilaamani kirjontakirjans niin tämäkin ongelma kenties ratkeaisi. Tosin joitain kaavoja löysin täältä ja täältä. Olen myös alkanut harjoitella pitsin virkkaamista. Se on kyllä hidasta hommaa! On minulla nyt kuitenkin varmaan noin metri tehtynä ensimmäistä pitsiä. Välineet löytyivät äidin mökiltä ja kuuluivat hänen tädilleen, joka sekä virkkasi että nypläsi pitsejä. Meillä taisi olla samoja intressejä. Hän oli muuten ranskan kielen opettaja, heh.\nLähettänyt GloomySunday klo 9.00 2 kommenttia:\nTunnisteet: käsityöt, pirskeet, päivän asu\nInnostun aina välillä jostakin pukeutumiseen ja muotiin liittyvästä asiasta niin paljon, että minulla menee mukavasti viikkoja selaten erilaisia lähteitä pakonomaisesti. Edellisiä syviä ihastuksen kohteita ovat olleet lolita-muoti ja 50-luku. Olen nyt tavallaan palannut juurilleni, sillä joskus yläasteikäisenä sydämeeni syttyi intohimoinen palo 1700-luvun muotia kohtaan. Olen ollut jo kauan kiinnostunut historiallisesta pukeutumisesta. Yritin tuolloin kaivaa infoa kirjastosta ja internetistä, mutta vielä silloin sitä ei ollut paljon saatavilla. En myöskään osannut englantia niin hyvin, että olisin erityisemmin jaksanut perehtyä englanninkieliseen kirjallisuuteen. Jotain hyötyä jälleen yliopisto-opinnoista, joiden aikana on ollut pakko lukea tekstejä myös englanniksi. Nyt se ei tununut enää niin pahalta, heh. Ajat (onneksi) muuttuvat.\nVanhan suolan janottaessa tilasin itselleni kasan kirjoja, joita jotkin bloggaajat olivat suositelleet. Nyt kirjahyllyäni täydentävät J. Arnoldin Patterns of fashion 1, E. Frienshipin Creating historical clothes sekä L. Baumgartenin ja J. Watsonin Costume close-up. Jos jotakuta kiinnostaa, ostin kirjat booky.fistä.\nEnsimmäisenä iltana haettuani kirjat minulla meni melkein kuuteen asti aamulla, kun tutkin niitä ja rinnalla luin artikkeleita netistä. Hupsista. Erityisesti Costume close-up oli hyvä tietopaketti aloittelijalle, mutta tarvitsin kyllä kaikkia kolmea ymmärtääkseni ja hahmottaakseni pukuja sekä niiden ompelemista. Suurin haaste minulle on se, ettei valmiita kaavoja ole vaan kaikki pitää piirtää itse. Creating historical clothes antaa kaavojen piirtämiseen yksityiskohtaiset neuvot, mutta ei ohjaa niiden ompelemisessa. Patterns of fashion 1 on laaja katsaus 1660-1800 -lukujen muotiin ja tarjoaa myös kaavat pienoispiirroksina. Kokomuutokset täytyy osata tehdä itse. Eniten jäin kaipaamaan selkeää ja hyvää, ohjeellista kaavaa korsetin tekemiseen. Sekä Costume close-upissa että Creating historical clothes -opuksessa oli ohje korsettiin, mutta molemmissa ohje on 1700-luvun alkun korsettiin - tai pikemminkin ensiksi mainitussa on kaava ja ohjeet, ja toisessa vain kaava - kun itse kaipailin vuosisadan lopun korsettia. Nyt mennään sillä mitä on. Toisin sanoen minulla ei ole paljonkaan hajua siitä, mitä olen tekemässä :D. Yritin lukea blogeista vinkkejä, jotta pahimmat virheet jäisivät tekemättä. Epäilen silti suuresti, että kaavani on susi.\nTältä näyttää olohuoneen lattiani tällä hetkellä :D. Keltainen kangas ei muuten ole varsinainen korsettikankaani vaan teen tavoistani poiketen sovituskappaleen ensin. Tänään anoppi on tulossa käymään. Ehkä pitäisi tehdä tälle sotkulle jotain ennen sitä. Siivoaminen ei todellakaan tällä hetkellä ole vahvoja puoliani. Viime aikoina käveleminen ja seisominen ovat tuottaneet poikkeuksellista päänvaivaa, joten aika on mennyt pääsääntöisesti istuma-asennossa. Eilen en pystynyt tekemään oikeastaan mitään sen jälkeen, kun vaivaisesti linkutin yliopistolle ja takaisin hakemaan lukukausitarran. Joys of being me. Nooh, kyllä se tästä taas helpottaa.\nSitten minun pitäisi päättää, että minkälaisen puvun haluaisin tehdä. Vaihtoehtoja on vain niin paljon, enkä oikein osaa päättää. Sen verran olen ratkaissut, että puku tulee sijoittumaan 1700-luvun loppupuolelle. Ehkä 1770 tai 1780. Vaihtoehtoina olisivat robe à la Polonaise, robe à la Française tai robe à l'Anglaise. Eroja puvuissa on selkämyksessä, helmassa ja etukappaleessa. Myös näiden variaatioita ja yhdistelmiä on olemassa, mikä sekoittaa pakkaa entisestään.\nTämä on robe à la Polonaise. Tyylille ovat ominaisia helman pussittavat nostot. Olen itseasiassa alkanut mieltyä tällaiseen helmaan ja etuosan yksinkertaisuuteen.\nToisaalta robe à la Française on klassikko ja niin sanotu sack back on myös viehättävä. Mutta voi olla, että tällaisenaan malli on ihnasen klisee ja röyhelöinen.\nRobe à l'Anglaise on ranskalaista sisartaan yksinkertaisempi. Tosin tämä puku näyttää vähän orvolta ilman asusteita. Suurin ero ranskalaiseen on kuitenkin puvun istuva takaosa.\nTässä onkin minulle sitten projektia täksi vuodeksi. Pitäisi vain ratkaista myös rahoitus, sillä näihin pukuihin menee kangasta, ja yleensä sen pitää olla silkkiä. Mistään halvasta harrasteesta ei siis ole kyse. Mutta jos saisin edes yhden asukokonaisuuden itselleni, se olisi unelman täyttymys. Lisäksi toki haaveilen 1800-luvun asusta, mutta se on jo eri luku tässä tarinassa.\nLähettänyt GloomySunday klo 14.07 Ei kommentteja:\nTunnisteet: 1700, inspiraatio, käsityöt, muoti\nLähettänyt GloomySunday klo 17.25 4 kommenttia:\nMikään muu ei ole mustavalkoista kuin asu. Ainoa aika vuodesta, kun minulla tekee mieli käyttää mustaa on kesä. Musta ei näytä tai tunnu niin tukahduttavalta ruskettunutta ihoa vastan kirkkaassa auringonvalossa. Tämä asu oli todella extempore, minkä voi päätellä muun muassa siitä, että olen vetänyt tukan vain sekaiselle sykerölle. Epätyypillistä minulle ainakin siinä mielessä, että en yleensä lähde ulos tuollaisella tukalla. No, en minä nytkään kovin kauas ulos lähtenyt. Kävin pienen kävelylenkin vain.\nTopilla on hauska, pieni tarina. Olin muistaakseni Helsingissä siskojeni ja perheeni kanssa, kun kävimme Zarassa. Minä olin päättänyt sinä kesänä löytää itselleni jonkin seksikkään paidan. Seksikäs on harvoin adjektiivi, jota käytän vaatteistani. Tämä toppi sopi mielestäni tuohon kategoriaan ja ostin sen omakseni. Sisareni muistaa aina, että tämä on seksikäs-paitani. Häntä jäi harmittamaan ettei ostanut itselleen samanlaista.\nHame on alunperin perusmusta, mutta koska en käytä mustaa juurikaan, lisäsin siihen valkoista pitsiä mielenkiinnoksi ja pehmentämään ilmettä. Itseasiassa tässä asukokonaisuudessa on mielestäni dolce & gabbana henkeä. Kengät, jotka näkyvät kuvissa huonosti, ostin Kreetan matkalta pari vuotta sitten. Sudenkorentokorviksista on tullut yksi lempikoruni. Jo en mitään muuta keksi tai jaksa laittaa, pujotan pleksikorennot korviini.\nHuominen on huomenna, vaik' oltais jo sen puolella.\nUudet kengät osa 2. Edelleen synttärirahoilla ostettu. Tykkään tosi paljon, mutta ovat kyllä tuskaiset kantapäilleni! Ensimmäisellä kerralla tuli laastareista huolimatta rakko vasempaan kantapäähän. Pitää jatkaa pehmittämisyrityksiä. Onneksi ja tarkoituksenmukaisesti kengät ovat nahkaa. Nämä on itseasiassa valmistettu italiassa alusta loppuun. Tosi kiva, kun löytää pienempien merkkien kivoja tuotteita (ostettu siis yoox.comista). Ihmettelen suuresti miksei vastaavien valmistajien kenkiä tuoda Suomeen. Italiasta varmasti löytyisi useita potentiaalisia ja kiinnostavia merkkejä. Pidän näissä kengissä ulkonäön ja materiaalin lisäksi siitä, että nämä ovat käytännölliset; ikään kuin sandaalien ja ballerinojen risteytys. Umpinainen kärki mahdollistaa sukkahousujen käyttämisen ilman, että näyttää kummalta. Nämä kengät ovat muuten niin teräväkärkiset kuin mitä suostun jalkaani laittamaan. Nythän terävä kärki on palannut takaisin muotiin. Kittenheel ei edelleenkään innosta, ja olen traumatisoitunut niistä kauheista noitakengistä, joita 2000-luvun alussa käytettiin, jo joita kirpputorit muuten edelleen pursuilevat. Kengissä pitää olla sopiva söpöysefekti :).\nTästä kyseisestä helleasusta tykkäsin tosi paljon. T-paita on ostettu viime kesän lopulla Lindexin alesta. Se on yksi suosikeistani, sillä materiaali on ihanan laskeutuva viskoosi ja malli on täydellinen. Ihmeellinen hame-sortsit-kombo on Bangkokin tuliainen. Lippiksen ostin aikoinaan purjehdusta ajatellen. Harmi vain, että asu piti jossain vaiheessa vaihtaa, sillä ulkona tuuli liikaa ja helmat liehuivat siihen malliin, että esittelin hassuja alussortsejani koko maailmalle. Nyt alkaa olla jo aika kivasti rusketusta! Varsinkin edellisen rantareissun jäljiltä (tosin nämä ovat vanhempia kuvia).\nLähettänyt GloomySunday klo 8.40 Ei kommentteja:\nIhmiset, miten te voitte käyttää helteillä farkkusortseja? Tai siis olen minäkin käyttänyt (tai ainakin yrittänyt), mutta tsiisus. Tuntuu siltä, että alushousut ovat päivän päätteeksi ihan hiestä märät. Pyöräily farkkusortseissa on esimerkiksi ihan tuskaa. Minä viihdyn paljon paremmin ilmavissa hameissa. Huh huh. Nyt saa kyllä olla melkoinen mielikuvitus pukeutumisen suhteen. Toisaalta on ihanaa, kun voi oikeasti vihdoin käyttää ihan kaikkia vuosien aikana kaappiin kerääntyneitä hellevaatteita! Yleensä vuodessa on vain pari päivää, ja silloin tulee aina päätösahdistus, kun haluaisi käyttää mahdollisimman montaa vaatekappaletta lyhyessä ajassa.\nToisaalta mietin tässä yhtenä päivänä, että nyt piisaa sitä kesää, jota on kaksi vuotta saanut odotella. Tässä asussa piipahdin brunssille äitini, hänen miesystävänsä ja siskoni kanssa. Jazzmusiikkia ja New Orleansilaista ruokaa. Musiikki oli jees, ruoka melko keskinkertaista. Oli kuitenkin mukavaa päästä pois kotoa, mikä on ollut nyt viimeaikoina melkoinen haaste. Tosin pelkkä kävely bussipysäkiltä ravintolaan väsytti minut niin, että hyvä kun en nukahtanut naama lautasella.\nEi ole varmaan vaikeaa arvata, että tästä hameesta on tullut ykkössuosikkini? Malli, pituus ja tekstuuri vain ovat täydelliset. Jos ihan rehellinen olen, niin toppi vaihtui saman sävyiseen T-paitaan viime metreillä. Puuvilla houkutteli sitten loppujen lopuksi enemmän. Hoksasiko joku kuvissa pilkottavat uudet kenkäni? Ostin ne appivanhemmiltani saamillani syntymäpäivärahoilla yoox.comista. Nahkaa ovat ja kustansivat alesta postikuluineen noin 68 euroa, joka ei mieletäni ollut paha. Sitäpaitsi etsin vastaavia kenkiä jo vuosi sitten. Sydämeni hypähti, kun nämä tulivat vastaan! Sekä kengissä että asussa on color block -meininkiä. Yllättävän hyvin neon ja pastellit menevät yksiin.\nI've got some new shoes on and everything is all right...", "timestamp": "2018-05-26T09:33:50Z", "url": "http://ohgloomysunday.blogspot.com/2014_08_01_archive.html"}