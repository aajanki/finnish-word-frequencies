{"text": "Jätekeskusten hajuhaitat häiritsevät kilometrien päässä - MTVuutiset.fi\nJätekeskusten hajuhaitat häiritsevät kilometrien päässä\nJulkaistu 27.11.2007 16:31 (Päivitetty 28.11.2007 13:51 )\nHäiritsevimmäksi haju koettiin Espoon Ämmässuon kaatopaikan ympäristössä. Sinne tuodaan jätteitä nelin- tai viisinkertainen määrä muihin keskuksiin verrattuna.\nLähiympäristön asukkaat kokevat yhdyskuntajätettä käsittelevien ja kompostoivien jätekeskusten aiheuttamat hajuhaitat häiritseviksi useiden kilometrien etäisyydellä.\nTutkimuksessa haastateltiin yli 1100:aa satunnaisesti valittua pientaloasukasta toissa keväänä. Haastateltujen lähistön kaatopaikoilla jätteitä lajitellaan ja sijoitetaan täyttöalueille. Niissä myös kompostoidaan biohajoavaa jätettä tai lietettä kompostointilaitoksissa.\nÄmmässuolla haju häiritsee kaikkia\nHajut kantautuivat häiritsevästi kauemmaksikin. Ämmässuon lähistöllä haju haittasi vielä viiden kilometrin päässäkin. Mustankorkean läheisyydessä hajuhaitta rajoittui noin puoleentoista kilometriin.\nMuissa kohteissa häiritsevää hajua havaittiin vielä noin kolmen kilometrin etäisyydellä. Mustankorkean jätealueen lähimmällä alueella haju oli samaa luokkaa kuin 3-5 kilometrin etäisyydellä Ämmässuolta.", "timestamp": "2019-01-16T07:58:55Z", "url": "https://www.mtvuutiset.fi/artikkeli/jatekeskusten-hajuhaitat-hairitsevat-kilometrien-paassa-/2011952"}