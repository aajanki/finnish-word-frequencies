{"text": "Ensimmäinen passi – Pretty In Green\nFamily huhtikuu 6, 2019 huhtikuu 6, 2019 by Jasu\nBarcelonan reissu lähenee! Tärkeimpänä matkajärjestelyissä oli tietysti tarkistaa, että matkalaisten passit ovat ajan tasalla. Omassa passissani on vielä voimassaolovuosia jäljellä, mutta ipanalla on edessä vasta ensimmäinen ulkomaanmatka, mikä tarkoitti tietysti myös ensimmäistä passia.\nUusi passi tarkoitti myös passikuvaa. Hitusen jänskätti millainen kuva pikkumiehestä saadaan, kun vieraan valokuvaajan tuijottaminen ei välttämättä ole ihan sitä lempparihupia. Kumpikohan menee paremmin passin tarkastuksessa läpi, passikuvassa komeileva tuttisuinen vauva vai täyttä kurkkua huutava vauva? No onneksi ei tarvinnut jäädä sitä arvailemaan, kun valokuvaajan kamera olikin niin jännittävää katseltavaa salamavalon räpsyessä, että vakava passikuvailme muovautui pärställe kuin vanhalta tekijältä. Kuvan jälkeen jo ihan nauratti se hassu kamera ja totinen kuvaaja sen takana.\nNapattiin kuvat Valokuvaamo Magiossa, jossa olen otattanut myös oman passikuvani. Passikuvilla on tapana olla ihan kamalia otoksia ja jollain ihmeen kaupalla (ja ekstrameikillä) oma passikuvani oli ihan jees. Annoin tästä vähän pointseja myös kuvaajalle, joka ainakin kysyi myös mielipiteeni, kelpuutanko kuvan, ennen sen iskemistä poliisien järjestelmään. Homma toimi ekalla kerralla näppärästi ja niin toimi myös nyt vauvan kanssa. Kuvaamo on Tampereen keskustassa, mutta parkkipaikat ovat ihan oven edessä, eli autoilevakin asioi mukavasti. Lisäksi koko kuvaushommassa meni ehkä vartin verran eli ei parkkimaksuakaan kertynyt ParkManiin suurta summaa. Mulle kun on yleensä hirveän vastenmielistä lähteä autolla keskustaan sen ainaisen parkkipaikan metsästämisen takia.\nPassin voi joissain tapauksissa tilata suoraa netistä, alaikäisen lapsen kohdalla kuitenkin vaaditaan lähes aina tunnistuskäynti paikan päällä poliisiasemalla. Kuten arvata saattaa, kun kyseessä on lapsen ensimmäinen passi, tulee käväistä tunnistuskäynnillä. Riittää, että lapsen mukana on toinen huoltajista ja toiselta huoltajalta vaaditaan sitten kirjallinen suostumus, jonka sain helposti lähetettyä virkailijalle ottamalla kuvan lupalapusta ja lähettämällä sen näpsästi sähköpostilla.\nJonottaminen on mielestäni ikävää puuhaa, eikä varsinkaan vauvan kanssa houkuttele, joten varasin netistä ajan asemalle jo etukäteen. Ajat menivät tosi pitkälle, about kuukauden päähän, niinpä varasin suosiolla ajan lähikuntaan Kangasalle, minne ajan sai vähän nopeammin ja missä asiointi on rennompaa, kun auton saa helposti parkkiin ja ihmisiä on huomattavasti vähemmän. Olen käynyt asemalla ennenkin, mutta en tosiaan muistanut, että paikka on niin pikkiriikkinen. Odotushuoneessa oli kymmenisen penkkiä (jos edes sitä) ja meidän lisäksi odottelemassa oli yksi ainoa ihminen. Väkimäärästä päätellen ajan varaaminen ei siis olisi ollut pakollista. Ajettiin asemalle suoraan passikuvasta, missä meni vähemmän aikaa, kun olin ajatellun ja saavuttiin asemalle reilusti ennen varattua aikaamme. Pikku paikka kun on kyseessä, päästiin jo ennen varattua aikaamme tiskille hoitamaan homma.\nPoliisiasemalla tunnistuskäynnillä pitää olla huoltajalla passi mukana ja sama homma valmista passia noudettaessa. Valmis passi saapui ihan muutamassa päivässä meidän lähi-Ärrälle. Käppäiltiin koko lössi päivälenkin merkeissä noutamaan passi, mutta siihenkään ei meitä molempia huoltajia olisi tarvittu vaan toinen riittää siinäkin. Kunhan muistaa ottaa oman passin mukaan ja sen lähetystunnuksen mikä tulee tekstarilla puhelimeen, kun passi on noudettavissa. Olisin siis voinut laittaa myös T:n noutamaan passin, vaikkei hän ollutkaan mukana uutta passia tilaamassa asemalla.\nNyt sitten vaan kiillottelemaan aurinkolaseja ja miettimään mitä nähtävyyksiä taaperon kanssa kannattaa Barcelonassa tsekata! Vaikka uskoisin, että pienen ensimmäinen ulkomaanmatka onkin itsessään jo suuri nähtävyys. Peukut pystyyn, että mäkin pääsen nauttimaan, enkä ole enemmän loman tarpeessa lomamatkan jälkeen.\nMatkailuVauva", "timestamp": "2020-01-20T11:19:14Z", "url": "http://www.prettyingreen.fi/family/ensimmainen-passi/"}