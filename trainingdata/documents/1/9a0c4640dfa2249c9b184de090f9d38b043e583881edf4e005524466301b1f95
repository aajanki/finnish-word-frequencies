{"text": "Alle kouluikäiset ja 7-9 vuotiaat tytöt voivat osallistua voimistelukoulu-ryhmiin. Niissä harjoitellaan monipuolisesti kaikkia voimistelun taitoja ja niistä voi jatkaa telinevoimisteluryhmiin tai muihin lajeihin. Tyttöjen telinevoimistelun harrasteryhmät on suunnattu kaikille 7-vuotiaista ylöspäin ja niissä voi kehittää taitojaan aina platinaryhmään asti. Siellä harjoitellaan liikkeitä, jotka lähestyvät kilpavoimistelun vaatimuksia. Harrasteryhmissä voimistellaan omaksi iloksi. Esikilparyhmiin siirtyminen tapahtuu 5-7 vuoden iässä katselmusten kautta niille, joita voimistelun kilpaharrastaminen kiinnostaa.\nRyhmä on suunnattu 5-7-vuotiaille ja 7-9-vuotiaille, telinevoimistelun aloittaville lapsille. Tunneilla harjoitellaan perusvoimistelua, telinevoimistelua sekä tutustutaan lajiin ja telineisiin. Ryhmät ovat sekaryhmiä tytöille ja pojille.\nTyttöjen telinevoimistelun pronssiryhmä sopii aikaisemmin telinevoimistelua tai muuta voimistelua noin 1‒2 vuotta harrastaneille. Pronssiryhmään kuuluvat voimistelijat harjoittelevat voimistelun perusliikkeitä, kuten kuperkeikka, kärrynpyörä, käsinseisonta tuettuna ja kieppi. Kun voimistelija suorittaa pronssimerkin, hän voi siirtyä hopearyhmään. Linkki pronssimerkkiin.\nTyttöjen telinevoimistelun hopearyhmä sopii aikaisemmin telinevoimistelua noin 3 vuotta harrastaneille lapsille ja nuorille. Hopearyhmään kuuluvilla voimistelijoilla on suoritettuna pronssimerkki. Harjoiteltavia liikkeitä ovat mm. kärrynpyörä molempiin suuntiin, arabialainen, käsinseisonta, kiintopyörähdys ja heilunta. Kun voimistelija suorittaa hopeamerkin, hän voi siirtyä kultaryhmään. Linkki hopeamerkkiin.\nTyttöjen telinevoimistelun kultaryhmä soveltuu aikaisemmin telinevoimistelua noin 4 vuotta tai enemmän harrastaneille lapsille ja nuorille. Kultaryhmään kuuluvilla voimistelijoilla on suoritettuna hopeamerkki. Harjoiteltavia liikkeitä ovat mm. arabialainen, flikki, käsinseisonta ilman tukea, kippi, kiintopyörähdys ja heilunta. Linkki kultamerkkiin.\nTyttöjen telinevoimistelun platinaryhmä on uusi ryhmätyyppi. Se on suunnattu edistyneille tytöille, joilla on kokemusta kultaryhmistä tai jopa kilpavoimistelutaustaa. Ryhmän tavoitteena on harjoitella uusia liikkeitä tavoitteellisesti ja halukkaat voivat osallistua seuran sisäisiin harrastekilpailuihin tai ryhmä voi tehdä näytöksiä.", "timestamp": "2018-08-14T06:31:56Z", "url": "http://www.espoontelinetaiturit.fi/telinevoimistelu/tyttojen-telinevoimistelu/"}