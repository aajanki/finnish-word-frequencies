{"text": "Suomen Nato-keskustelun harhat\n6.11.2014 **** Etusivulle\nSuomen viimeaikaisessa turvallisuuspoliittisessa keskustelussa vasemmistoa on syytetty juuttumisesta menneisyyden haamuihin. Nato-jäsenyyden vastustamiselle ei muka nykymaailmassa ole mitään järkeenkäypiä syitä. Jäsenyyden väitetään vahvistavan Suomen puolustuskykyä. Naton väitetään toiminnallaan ehkäisevän ennalta kriisien puhkeamista.\nTällaiset puheenvuorot osoittavat jälleen kerran, että Suomen Nato-mielisessä leirissä eletään jotakuinkin irrallaan maailman todellisuudesta. Näille suomalaisille on käsittämätön se kiistaton tosiasia, että Naton johtava maa, Yhdysvallat, ei ole kiinnostunut kriisien ennaltaehkäisystä. Hillittömällä geopoliittisella pelillään Washington pikemminkin luo uusia kriisejä. Mielipidetiedustelut osoittavat maailman väestön ememmistön pitävän Yhdysvaltoja suurimpana uhkana maailmanrauhalle. Barack Obaman presidenttikaudella Yhdysvallat on kiihdyttänyt “likaisia sotiaan” ja väkivaltaisuuksia monissa maissa. (Ks. esim. Seumas Milne: Britain is up to its neck in US dirty wars and death squads, The Guardian, 4.12.2013) Miehittämättömistä lennokeista pudotetut pommit ovat surmanneet suuria määriä siviilejä Pakistanissa, Afganistanissa, Jemenissä ja Somaliassa. Washington tuki Israelia sen hillittömässä tuoreimmassa hyökkäyksessä Gazaan ja Nato ajoi toiminnallaan Libyan väkivaltaiseen kaaokseen. Obama on pannnut toimeen maailmanlaajuisen terrorikampanjan. Aggressiivisella ja kansainvälisen lain vastaisella toiminnallaan Yhdysvallat on vain lisännyt jihadistien suosiota.\nHiljattaisessa radiokolumnissaan Hannu Reime totesi: “… Yhdysvallat itse myötävaikutti viime vuosisadan lopulla suuressa määrin islamilaisen terrorismin syntyyn. Yhdysvallat ja sen kaksi tärkeää liittolaista, Saudi-Arabia ja Pakistan , kanavoivat aseita ja muuta apua miljardien dollareiden arvosta islamistisille uskonsotureille Afganistaniin näiden taistellessa neuvostojoukkoja vastaan.” Lopulta nämä soturit kääntyivät Yhdysvaltoja vastaan: “ … Afganistanin sodan toinen näytös ja Irakin miehitys sekä Libyan ja Syyrian kansannousut tarjosivat islamisteille tilaisuuden kohota merkittäväksi poliittiseksi oppositiovoimaksi. Samalla islamismi myös kääntyi aikaisempia suosijoitaan vastaan vähän niin kuin tohtori Frankensteinin rakentama hirviö Mary Shelleyn kauhukertomuksessa.” (”Pelin politiikkaa”, 22.10.2014)\nYhdysvaltain tiedustelupalvelu CIA laati hiljattain tutkimuksen, jossa tarkasteltiin Washingtonin eri puolilla maailmaa toimeenpanemia terrorioperaatioita. Tutkimuksessa arvioitiin syitä operaatioiden onnistumisiin ja epäonnistumisiin. Johtopäätöksissä todettiin, että menestykset olivat niin harvinaisia, että menettelytapojen uudelleen arviointi osoittautui välttämättömäksi. Barack Obaman kerrottiin pyytäneen CIA:ta selvittämään, minkälainen taloudellinen ja sotilaallinen tuki vihatttujen hallitusten horjuttamiseksi toimisi kunnolla. Mitään konkreettista ei pystytty esittämään. Noam Chomsky tarkasteli tutkimuksen viestiä näin: “Johtopäätös vaikuttaa selvältä. Lännen poliitttisessa kulttuurissa pidetään täysin luonnollisena ja hyväksyttävänä sitä, että Vapaan maailman johtaja on terroristinen rosvovaltio, joka avoimesti julistaa johtoasemaaansa tällaisissa rikoksissa. Ja on aivan luonnollista ja hyväksyttävää, että Nobelin rauhanpalkinnon saaja ja liberaali perustuslain asiantuntija, jolla on valta käsissään, kantaa huolta vain siitä, miten tällaista toimintaa voidaan kehittää tehokkaammaksi.” (Tomgram: Noam Chomsky, Why National Security Has Nothing to Do With Security, TomDispatch.com, 5.8.2014: ks. myös Noam Chomsky: It's Official: The US is a Leading Terrorist State, teleSUR, 20.10.2014; Thomas Gaist: Report to UN condemns US government's “international criminal program of torture”, World Socialist Web Site, 1,11,2014)\nSuomen Nato-mieliset puhuvat paljon Venäjän suurvaltapoliittisista tavoitteista. Tottahan Venäjänkin otteita täytyy pitää silmällä, mutta monet Venäjän tavoitteista huolta kantavat ihmiset näyttävät kiinnittävän merkillisen vähän huomiota tapaan, jolla maailman johtava suurvalta, Yhdysvallat, ajaa maailmalla vaarallisen häikäilemättömästi omien valtaeliittiensä etuja. Tässä ei ole edes kysymys omien kansalaisten turvallisuudesta. Suurten taloudellisten ja geostrategisten etujen ajaminen vaatii toimia, jotka lisäävät maailmalla Yhdysvaltoja kohtaan tunnettua vastenmielisyyttä. Geopoliittinen peli horjuttaa oloja monissa osissa maailmaa. Jos tätä kutsutaan kriisien ennalta ehkäisemiseksi, on ajattelussa jotakin täysin vialla. Yhdysvallat on suoraan ilmoittanut, ettei se katso kansainvälisen oikeuden sitovan sitä itseään. Washington on toiminnallaan vienyt mahdollisuuden rauhalliseen elämään monilta kansoilta. Se on aiheuttanut tuhoa ja kuolemaa lukemattomissa maissa. Tämä ei estä sitä tekopyhästi syyttämästä vihollisiaan kansainvälisen oikeuden rikkomisesta. Tällaisen valtion kanssa liittoutuminen ei olisi vain vaarallista vaan myös moraalitonta\nArkisto: Nato, Yhdysvallat, Lähi-itä, Afganistan, Irak, Hannu Reime, Tariq Ali, Ramzy Baroud, Phyllis Bennis, Noam Chomsky, Patrick Cockburn, Mark Curtis, Robert Fisk, Gabriel Kolko, Moshé Machover", "timestamp": "2018-04-21T11:15:05Z", "url": "http://www.lausti.com/articles/Nato/nato-kriisit2.html"}