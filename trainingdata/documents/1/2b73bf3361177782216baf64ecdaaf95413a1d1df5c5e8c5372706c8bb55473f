{"text": "Gotiikan taide – Wikipedia\nTämä artikkeli käsittelee gotiikan ajan kuvataidetta. Goottilainen arkkitehtuuri käsittelee ajan rakennustaidetta.\nLimbourgin veljekset, Huhtikuu, yksityiskohta. Les Très Riches Heures du Duc de Berry.\nBambergin ratsastaja Bambergissa Saksassa.\nGotiikan taide oli keskiajan taidetta, joka kehittyi Ranskassa romaanisesta taiteesta 1100-luvun puolessa välissä ja jota johti samanaikainen goottilaisen arkkitehtuurin kehitys.\nGotiikan taiteessa pääasiallisia taiteenaloja olivat kuvanveisto, paneelimaalaus, lasimaalaus, freskot ja kuvitetut käsikirjoitukset.\nGotiikan maalaukset ja veistokset olivat sidoksissa arkkitehtuuriin ja katoliseen kirkkoon. Itsenäistä taulumaalausta tai vapaasti seisovaa veistosta ei gotiikan aikana juuri tunnettu.[1]\nSana \"goottilainen\" oli alun perin halventava nimitys barbaarisena pidetystä rakennustaiteen tyylistä. Myöhemmin sana neutralisoitui ja sillä viitattiin muuhunkin kuin arkkitehtuuriin.[2]\n1 Gotiikan levinneisyys\n2 Goottilainen maalaustaide\n2.1 Ranska\n3 Kuvanveisto\n5 Tyylipiirteitä\n6 Kirjamaalaus\n7 Kansainvälinen gotiikka ja kaunis tyyli\n8 Gotiikan ajan taiteilijoita\nGotiikan levinneisyys[muokkaa | muokkaa wikitekstiä]\nGotiikan tyyli levisi kaikkialle Länsi-Eurooppaan, mutta erityisesti Alppien pohjoispuolelle. Italiassa se ei täysin korvannut Italian taiteen klassisempia suuntauksia. Kansainvälisen gotiikan hienostuneempi hovityyli kehittyi 1300-luvun lopulla ja vaikutti 1400-luvun lopulle asti. Monilla alueilla, erityisesti Saksassa, myöhäisgotiikka jatkui pitkään 1500-luvulle ennen sulautumista renessanssin taiteeseen.\nGoottilainen maalaustaide[muokkaa | muokkaa wikitekstiä]\nAlbertus Pictorin maalaus Tanssivia maalaisia Härkebergan kirkossa Upplandissa, noin 1480.\nSimone Martini, Lapsi putoaa parvekkeelta ja pelastuu ihmeen kautta, 1328. Tempera puulle. Sant'Agostinon kirkko.\nMuualla kuin Italiassa lasimaalaus syrjäytti seinämaalaukset kirkoissa,[3] koska maalattaviksi sopiva seinäpinta väheni goottilaisissa katedraaleissa. Al secco -maalaukset olivat kuitenkin yleisiä Pohjois-Euroopan pieni-ikkunaisissa kivikirkoissa, vaikka lasimaalauksiakin oli. Tältä ajalta ovat esimerkiksi Suomen kivikirkkojen seinämaalaukset, kuten gotlantilaista työtä olevat kalkkimaalaukset Lemlandin ja Jomalan kirkoissa.[1]\nSeinämaalauksia peitettiin myöhemmin usein kalkilla. Sivellinmaalauksista on säilynyt käsikirjoituksia ja signeeraamattomia seinämaalauksia. Kirkoissa ja muissa rakennuksissa maalaukset esittivät lähinnä koristelun osaa. Tilaa maalaustaiteelle löytyi lähinnä linnojen seinistä.[4]\nGoottilaissa taiteessa oli alkavaa maallistumista. Linnoihin alettiin maalata romaaniselle taiteelle vieraita aiheita kuten vaakunoita, historiallisia tai ritariromaaneista otettuja kohtauksia ja lopulta vehreitä maisemia ihmisineen ja eläimineen. Nämä aiheet olivat kuitenkin harvinaisia, sillä pääosin taide oli omistettu uskonnollisille aiheille.[4]\nRanskassa gotiikan kausi kesti noin 350 vuotta eli 1100-luvun lopulta aina 1530-luvulle. Maalari oli käsityöläinen, jonka tehtävänä oli kuvata todellisuutta. Taiteita saneli arvojärjestys. Suorituksen vaikeus ja kalleus ratkaisi. Kultasepäntaidot olivat keskiajan tärkein taidealue. Puulle maalatuilla töillä oli tuolloin vain vähän arvoa verrattuna risteihin, pyhäinjäännöslippaisiin, jalokiviin ja kulta- ja hopea-astioihin. Seinämaalauksissa jäljiteltiin kalliimpia taidemuotoja kuten mosaiikkeja tai lasimaalauksia, emalitöitä ja kankaita. Vasta vähitellen maalaukset loittonivat koristeellisesta luonteestaan. Maalaustaide ei pystynyt kilpailemaan kultasepän töiden kanssa. Monet taidemaalarit lienevät siirtyneet lasimaalausten tekijöiksi. Kuvaavaa ajalle oli myös, että jos taidemaalari kuoli kesken työn valmistumisen, toinen maalari jatkoi työn valmiiksi.[4]\nItalian goottilainen maalaustaide kehittyi monipuoliseksi. Giotto toi siihen niin paljon omintakeisuutta, ettei hänen tyyliään voi määritellä tavanomaisin gotiikan termein. Hänen oletettu oppi-isänsä Cimabue oli yrittänyt muuttaa bysanttilaista metaforista kuvakieltä.[5]\nFirenzestä ja Sienasta alkoi maalaustaiteen uudistuminen. Giotton oleskelu Riminissä sai romagnolaisen koulukunnan innostumaan. Sen ensimmäiset edustajat olivat Giovanni ja Giuliano da Rimini ja myöhemmin Pietro Nelli, Francesco ja Giovanni Baronzio. Laajemmalle levisi Bolognan koulukunnan vaikutus, jonka tunnetuimpia edustajia olivat madonnien maalari Vitale Cavalli ja Jacopino de Bavosi.[6]\nKuvanveisto[muokkaa | muokkaa wikitekstiä]\nVeistoksia Amiensin katedraalin keskiportaalissa, vasemmalta oikealle: Saaban kuningatar, Salomo, Herodes ja viimeisenä kaksi tietäjää Betlehemin lastenmurhasta.\nKivestä tehdyt veistokset liitettiin arkkitehtuurin rakenteisiin, kuten katedraalien portaaleihin. Puuveistosten paikka oli kaapeissa. Vapaasti seisovia veistoksia ei juuri tehty.[1]\nGotiikan kuvanveiston keskus oli Île-de-France Ranskassa.[1] Veistossa varhaisvaihetta edustavat Chartresin katedraalin portaalin veistokset, täysgotiikkaa taas Amiensin ja Reimsin katedraalien veistokset.[3] Näiden kolmen kaupungin ohella kuvanveistokouluja oli Pariisissa ja Rouenissa. Samojen kaupunkien veistokset katedraalien portaaleissa näyttivät suuntaa koko Euroopalle.[1] Yksilöllisempää realismia, myöhemmin mystiikkaa, sovellettiin Saksassa Bambergin ja Naumburgin tuomiokirkoissa.[3]\nAiheet[muokkaa | muokkaa wikitekstiä]\nSainte Chapelle, Ruusuikkuna\nKärsimysmystiikkaan ja yksilölliseen hartaudenharjoitukseen keskittyneet uskonnolliset liikkeet toivat 1300-luvulla uusia aiheita kuten Pietà, joka kuvaa kuollutta Kristusta Neitsyt Marian sylissä. Myös Neitsyt Marian suosio synnytti niin maalauksessa kuin kuvanveistossakin sovellettuja uusia kuvatyyppejä,[1] kuten ruusuköynnöksen ympäröimä madonna, suojaviittamadonna ja apokalyptinen madonna.[7]\nKeskeisiä aiheita kuvanveistossa olivat Marian ohella apostolit, pyhimykset, profeetat ja luonnollisestikin Kristus, muun muassa krusifiksin muodossa.[1]\nTyylipiirteitä[muokkaa | muokkaa wikitekstiä]\nGotiikan aikana symbolistisesta kuvaamisesta siirryttiin kohti realistisempaa ilmaisua.[3] Gotiikan tyypillisiä piirteitä olivat venytetyt mittasuhteet, runsaat kangasdraperiat ja tunnetilojen ilmaiseminen. Romaanisen ajan jäyhän ja herooisen kuvauksen tilalle tuli vivahteikkaampaa veistoa. Aiemmin majesteetillisena kuvattu ristiinnaulittu oli nyt kärsivä ja ihmiskuntaa säälivä Kristus. Suoraan edestä nähdyn frontaaliasennon sijasta veistosten ihmishahmot esitettiin kontrapostoasennossa. Gotiikan kontrapostoa on kutsuttu myös vartalon S-kaareksi.[1]\nKirjamaalaus[muokkaa | muokkaa wikitekstiä]\nJean Fouquet, kirjamaalaus vuodelta 1455-1460 käsikirjoituksessa Grandes Chroniques de France. Aiheena Rolandin kuolema Roncevaux'n taistelussa 778.\nKirjamaalaus oli tärkeä taiteenala keskiajan taiteessa yleensä. Pariisista muodostui tärkeä kirjamaalauksen keskus 1200-luvulla, jolloin hoveihin alettiin tehdä kuvallisia seikkailu- ja rakkauskertomuksia. Näitä aiheita kuvattiin myös gobeliineissa ja maalauksissa.[1]\nAlankomaissa maalaustaide yleensä syntyi kirjamaalauksen pohjalta. Alankomaalaiset ja flaamilaiset taiteilijat maalasivat eloisia ja realistisia maisemia henkilöineen. Ajan kirjamaalareista merkittävimpiä olivat Limbourgin veljekset. Gotiikan piirteitä oli vielä van Eyckin veljesten ja Rogier van der Weydenin taiteessa.[3] 1300-luvun taiteilijoista Giotton katsotaan jo ennakoivan renessanssia. Hänen teoksissaan on silti yhä gotiikan maalauksen tunnusmerkkejä, kuten hienostunut viivan käyttö, sirosti taipuvat ihmishahmot ja tyylittely.[1]\nKansainvälinen gotiikka ja kaunis tyyli[muokkaa | muokkaa wikitekstiä]\nMestari Francke, Barbara-alttari 1410—1424. Yksityiskohta ensimmäisestä maalauksesta Väittely kolmesta ikkunasta.\nSimone Martini & Lippo Memmi, Marian ilmestys, tempera puulle 1333.\nFra Angelico: Nimen anto kastajaisissa, yksityiskohta moniosaisesta teoksesta, 1434.\nCimabue: Jeesus ristillä, yksityiskohta, 1268-1271, restauroitu\nGotiikan maalaustaide kehittyi yhtenäiseksi kansainväliseksi tyyliksi 1400-luvun alkuun mennessä. Siropiirteiseen ja pehmeälinjaiseen maalaustyyliin olivat vaikuttanut varsinkin Duccio di Buoninsegnan sekä Giotton teokset.[3]\nTyyliä on nimitetty kansainväliseksi gotiikaksi. Sille olivat ominaisia liehuvahelmaiset draperiat, naturalismi ja kasvonpiirteiden kauneutta tai \"sievyyttä\" korostava kuvaus, mistä on tullut nimi kaunis tyyli (saks. Weicher Stil). Tyyli sai alkunsa Burgundissa.[8] Kuvanveistossa kauniin tyylin aikana puu syrjäytti kiven materiaalina. Tosin puiset temperamaalatut veistokset olivat pohjoisessa Euroopassa kuten Suomessa hallinneet koko keskiajan.[1]\nMyös taulumaalaus virkistyi, kun maalatut paneelit yleistyivät alttarilaitteissa 1300-luvulla. Kultataustaiset Duccion Maesta (Kristus ja Madonna valtaistuimella) Sienan katedraalissa ja Simone Martinin Marian ilmestys ovat kansainvälisen gotiikan hyviä esimerkkejä.[1]\nPohjois-Euroopassa työpajojen tärkeimpiä työllistäjiä 1400-luvulla olivat moniosaiset puiset alttarikaapit. Niihin oli yhdistetty maalattuja siipiä ja puuveistoskaappi. Merkittävin näihin aikoihin Suomeen hankituista alttarikaapeista oli hampurilaisen Mestari Francken maalaama Barbara-kaappi.[1]\nGotiikan ajan taiteilijoita[muokkaa | muokkaa wikitekstiä]\nBenedetto Antelami 1178–1196 italialainen kuvanveistäjä\nNicola Pisano 1220–1284 italialainen kuvanveistäjä\nDuccio di Buoninsegna 1255–1318 italialainen taidemaalari\nArnolfo di Cambio 1264–1302 italialainen kuvanveistäjä\nSimone Martini 1285–1344 italialainen taidemaalari\nTino da Camaino 1285–1337 italialainen kuvanveistäjä\nAndrea Pisano 1295–1348 italialainen kuvanveistäjä\nAltichiero 1330–1384 italialainen kuvanveistäjä\nPeter Parler 1330–1399 saksalainen kuvanveistäjä\nJacquemart de Hesdin 1350–1410 ranskalainen miniatyyrimaalari\nGentile da Fabriano 1370–1427 italialainen taidemaalari\nLorenzo Monaco 1370–1425 italialainen taidemaalari\nMestari Francke 1380—1440) saksalainen taidemaalari\nFra Angelico 1395–1455 italialainen taidemaalari\nJacopo Bellini 1400–1470 italialainen taidemaalari\nBoucicaut’n mestari ranskalainen kirjamaalari\nLimbourgin veljekset 1400 hollantilainen kirja- ja miniatyyrimaalari\nBernt Notke ca. 1435–1508 saksalainen kuvanveistäjä ja maalari\nHeld, André ja Bloemena, D. W. (toim.): Länsimainen maalaustaide – Gotiikka. WSOY, 1964.\n↑ a b c d e f g h i j k l m Kallio, Rakel: Gotiikka. Teoksessa Taiteen pikkujättiläinen, s. 182–184. 3. painos. Porvoo: WSOY, 1995. ISBN 951-0-16447-X.\n↑ TOP 3, s. 164.\n↑ a b c d e f ”Gotiikka”, CD-Facta. Helsinki: WSOY, 1998. ISBN 951-0-23152-5.\n↑ a b c Held ja Bloemena, s. 7–10.\n↑ Held ja Bloemena, s. 20.\n↑ Held ja Bloemena, s. 33–34.\n↑ Vuorela, Anu: Auringon ja kuun madonna: Neitsyt Maria apokalyptisena naisena ja kuvatyypin edustajat Suomessa, s. 6. Mirator: Monikielinen keskiajan tutkimukseen erikoistunut verkkojulkaisu, lokakuu 2002. Historian ja etnologian laitos, Jyväskylän yliopisto. Artikkeli PDF-muodossa.\n↑ Kallio, Rakel: Suomen taide. Teoksessa Taiteen pikkujättiläinen, s. 684. 3. painos. Porvoo: WSOY, 1995. ISBN 951-0-16447-X.\nKuvia tai muita tiedostoja aiheesta Gotiikan taidetta Wikimedia Commonsissa\nKuvia tai muita tiedostoja aiheesta Gotiikan maalauksia Wikimedia Commonsissa\nNoudettu kohteesta ”https://fi.wikipedia.org/w/index.php?title=Gotiikan_taide&oldid=17334953”\nSivua on viimeksi muutettu 29. toukokuuta 2018 kello 17.49.", "timestamp": "2019-09-21T07:55:54Z", "url": "https://fi.wikipedia.org/wiki/Gotiikan_taide"}