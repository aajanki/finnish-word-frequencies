{"text": "Thomas Heiskaselle kaksivuotinen jatkosopimus\nJujun naisten 1-sarjajoukkueen päävalmentaja, Thomas Heiskanen, on tehnyt seuran kanssa kaksivuotisen jatkosopimuksen.\nKuva: Väinö Leppänen\nThomas tunnetaan mm. entisen SurVo:n (Susiraja Volleyn) miesten 1-sarjan menestyksekkäänä päävalmentajana. Hänellä on pelaajataustan (n. 300 1-sarjaottelua, nuorten SM-sarjaotteluita) lisäksi pitkä kokemus lentopallovalmentamisessa niin poikien, miesten 1-sarjan sekä Itä-Suomen tyttöjen ja poikien aluevalmennuksesta. Lisäksi hän toimii Joensuun Urheiluakatemiassa lentopallovalmentajana lukukaudella 2019-2020. Thomas on suorittanut III-tason huippuvalmentajatutkinnon ja suorittaa parhaillaan valmentajan ammattitutkintoa.\n”Minun ja seuran ajatusmaailmat kohtaavat hyvin. Tästä hyvänä esimerkkinä kummankin tahtotila neuvotella sopimus hyvissä ajoin ja kattamaan minimissään tuon kaksi vuotta eteenpäin”, Heiskanen toteaa. Toki meillä on vasta pintaraapaisu tehtynä visioista, joita sekä seuralla että itselläni on liittyen yhteiseen matkaan kohti päämäärää. Ensimmäinen kausi on ollut opettavainen ja todella positiivinen kokemus. Haluan kehittää itseäni valmentajana ja auttaa myös muita valmentajia kehittymään, sekä omassa seurassa että myös yli seurarajojen. Valmentajan ammattitutkintoa suorittaessani olen saanut lisää varmuutta tekemiseen sekä arvokkaita kontakteja muiden lajien valmentajiin. Haluan panostaa myös entistä enemmän seuran junioreiden pelaajapolkuun kohti lentopalloilijan uraa, Heiskanen kertoo.\nPäävalmentajasopimus tukee seuran tavoitteita\nJoen Juju on asettanut tavoitteeseen liiganousun muutaman vuoden tähtäimellä. Seurassa tehdään systemaattista työtä seuraorganisaation kehittämiseksi. Yksi tärkeä palanen on ollut saada päävalmentajakuvio selville mahdollisimman aikaisessa vaiheessa. ”Halusimme nimenomaan kahden vuoden sopimuksen, jotta päävalmentajan rekrytointi tukee seuran pitkän aikavälin tavoitteita”, seuran puheenjohtaja Matti Turtiainen toteaa.\nTavoitteeseen pääseminen edellyttää sekä organisaation että pelillisen puolen pitkäjänteistä kehittämistä. Panostamme seuran organisaatioon, junioreiden pelaajapolun ja valmennuslinjausten kehittämiseen. Samalla meille on edelleen tärkeää, että tarjoamme mahdollisimman monelle nuorelle matalan kynnyksen lentopallon harrastamiseen.\nJoen Juju on Pohjois-Karjalan suurin tyttö- ja naislentopalloseura ja Jujussa on tällä hetkellä noin 150 jäsentä ja yli 100 lisenssipelaajaa. Seura on vuosittain kasvattanut pelaaja- ja joukkuemääriään. Seura tekee merkittävää nuorison parissa olevaa harrasteliikuntatoimintaa ja on mukana SM-tasoisessa kilpailutoiminnassa. Menestyvät huippu-urheilijamme innostavat kaikenikäisiä urheilun pariin ja urheilullisesti lahjakkailla on mahdollisuus pyrkiä kansainväliselle huipulle.\nJujulla on useita joukkueita kaikissa ikäluokissa aina F-junnuista (7-8-vuotiaat) A-junioreihin. Edustusjoukkue pelaa 1-sarjassa ja tavoitteena on nousta liigaan. Seuralla on myös kaksi joukkuetta naisten 2- ja 3-sarjassa pelaajien kehittymisen takaamiseksi ja lajin harrastamisen mahdollistamiseksi omalla tasolla. Korkeatasoiselle tyttö- ja naislentopallolle on tilaus Joensuussa, minkä Juju pyrkii täyttämään. Toiminnan laajuus ja organisointi pyrkivät takaamaan myös toiminnan jatkuvuuden.\nThomas Heiskanen, päävalmentaja, puh: 040 089 4418 tai sähköposti: thomas.heiskanen@gmail.com", "timestamp": "2020-05-30T11:53:32Z", "url": "https://www.joenjuju.com/post/thomas-heiskaselle-kaksivuotinen-jatkosopimus"}