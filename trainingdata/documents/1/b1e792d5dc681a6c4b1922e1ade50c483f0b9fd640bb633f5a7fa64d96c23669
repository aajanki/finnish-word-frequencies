{"text": "Munantuottajat haluavat rajoittaa ylituotantoa - MTVuutiset.fi\nMunantuottajat haluavat rajoittaa ylituotantoa\nJulkaistu 03.03.1998 17:04\nYli 1100 kananmunantuottajaa on allekirjoittanut niin sanotun Rusko-sopimuksen, jolla kananmunien ylituotanto pyritään lopettamaan. Sopimus otettiin käyttöön tämän kuun alussa.\nRusko-sopimuksen valvontaryhmän puheenjohtaja Juha Nevavuori sanoo tavoitteena olevan, että kaikki keskuspakkaamojen noin 1200 tuottajaa allekirjoittavat sopimuksen. Suoramyyjiäkin on jo liittynyt sopimukseen.\nNevavuori vakuuttaa, että Rusko-sopimuksen ideoijat ovat tyytyväisiä sen saamaan vastaanottoon. Tarkoitus on saada kananmunien tuotanto vastaamaan kotimaan kulutusta. Tuotanto on näillä näkymin tasapainottunut viimeistään syksyn aikana.\nSopimuksen tavoitteena on nostaa tuottajahintoja niin, että kanatalous tulee kannattavaksi. Ylituotannon maksavat ne, jotka tuottavat tarvittavaa perustuotantoa enemmän. Sopimus sisältää kaksihintajärjestelmän, jonka mukaan perustuotantomäärästä maksetaan kotimarkkinahinta ja sen ylittävältä osalta maailmanmarkkinahinta. Kaikki merkittävät kananmunapakkaamot ovat jo aiemmin allekirjoittaneet sopimuksen. Nyt on päättymässä sen toinen vaihe, tuottajien sitoutuminen sopimukseen.\nNevavuori sanoo, että kanamunien hinnasta ei puhuta. Se on joka pakkaamon oma asia. Yksi yhä ratkaisematta oleva kysymys on kerättävän vientimaksun verotus. Keskusverolautakunnan on määrä päättää asiasta 9. maaliskuuta.", "timestamp": "2018-12-15T09:11:10Z", "url": "https://www.mtvuutiset.fi/artikkeli/munantuottajat-haluavat-rajoittaa-ylituotantoa/5468146"}