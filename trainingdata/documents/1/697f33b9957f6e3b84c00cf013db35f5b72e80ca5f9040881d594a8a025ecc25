{"text": "Jere Pensas väänsi pakkopisteet Kemistä | Moottoriurheilu.tv\nJere Pensaalla oli hikinen urakka Kemin Rallin nuorten luokassa. Kuva: Rallikuvat / Pekka Mäkinen\nLaihian Jere Pensas lähti kauden toiseen nuorten luokan ralliin hankalista asetelmista. Edellisessä rallissa kaatunut kisapirssi valmistui ajokuntoon juuri ennen lähtöä Kemin ralliin. Nuorten luokassa V1600-luokan Renault Meganella kurvaillut Pensas taisteli läpi kisan teknisten ongelmien kanssa. Hikisen päivätyön jälkeen laihialainen kuittasi luokkansa kahdeksannen tilan.\nJere Pensaan ja kartturi Mikko Pajusen oli heti Kemin rallin ensimmäisellä erikoiskokeella todettava, että Nuorten Cup -pisteet tulivat olemaan kovan työn takana.\n– Testasin autoa ennen Kemiin lähtöä lyhyesti kotitiellä. Pienessä vauhdissa kaikki toimi hienosti. Rallissa iski yllätys. Nopeilla osuuksilla auto oli aivan hirveä ajaa. Keula pomppi niin rajusti, että välillä en nähnyt tietä kunnolla. Ajaminen oli tuskaa, paitsi hitaissa paikoissa. Niissä ei ollut mitään ongelmia, puhisi Pensas.\nEdellisen rallin kaadon jälkeen autoon oli varmuuden vuoksi vaihdettu myös uudet iskunvaimentajat. Testaamattomina ne eivät kuitenkaan toimineet kovassa vauhdissa. Suorilla hiljaa ja mutkissa kovempaa -tyylillä Pensas pystyi vaivoin roikkumaan kymmenen nopeimman joukossa.\nLoppu hartiavoimin\nEttei nuorukaisen rallipäivä olisi ollut liian joustava vain pomppivan auton keulan vuoksi, niin tauon jälkeen auton ohjaustehostin särkyi. Neljä viimeisintä erikoiskoetta olivat samat tiet, mitä oli kurvailtu ennen taukoa.\n– Se siitä enää puuttui, että ohjaustehostin ei toiminut. Toiseen kertaan ajettaessa teissä oli paikoin valtavat urat. Suorilla auto pomppi ja kurveissa kädet olivat kovilla, kun auto haki spooreista ulos, sadatti Pensas otsa märkänä.\n– Jossakin välissä mielessä käväisi jo ajatus heittää pyyhe kehään. Päätettiin kuitenkin jatkaa. Muutamakin piste tähän rakoon tuntui paremmalta kuin ei mitään.\nNuorten Cup -luokan kahdeksas tila Kemistä oli pieni lohdutus, kun viiden osakilpailun sarjasta on nyt kaksi ajettuna.\n– Talvikausi ei mennyt ollenkaan niin kuin ajateltiin. Tämä tilanne tietää isoa urakkaa loppukaudeksi. Kesällä pitää kerätä paljon pisteitä. Mitali sarjasta on edelleen tavoitteena.\nPensaan talvikausi jatkuu vielä rallisprintin SM-sarjan nuorten Suomi Cup -luokan kilpailussa Siikajoella helmikuun lopulla.", "timestamp": "2019-06-26T21:54:59Z", "url": "https://www.moottoriurheilu.tv/jere-pensas-vaansi-pakkopisteet-kemista/"}