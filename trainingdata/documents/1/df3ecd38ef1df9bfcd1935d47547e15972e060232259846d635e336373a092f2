{"text": "UPM:n Pesosta pännii paperin hinta\nJussi Pesosen mukaan hinnanostot eivät ole menneet läpi odotusten mukaisesti.\nJulkaistu: 27.3.2007 15:22\nMetsäjätti UPM:n toimitusjohtaja Jussi Pesonen on pettynyt aikakauslehtipaperin hintoihin. Yhtiökokokouksessa puhuneen Pesosen mukaan hinnannosto ei ole onnistunut nykyisessä markkinatilanteessa.\nPaperin kokonaiskysyntä on toimitusjohtajan mielestä jatkunut alkuvuonna hyvänä Euroopassa. Hän odottaa koko vuoden toimitusten kasvavan viime vuodesta. - Sanomalehtipapereissa on saatu toteutettua hinnankorotuksia, samoin päällystämättömissä hienopapereissa ja joissakin erikoispapereissa. Päällystettyjen hienopapereiden hinnat ovat pysyneet vakaina. Pesonen kertoi myös, että UPM:n tarraliiketoiminnasta on vuoden alusta lukien muodostettu erillinen toimiala. Uusi tarratoimiala muodostuu UPM Raflatacin tarralaminaateista ja RFID-etätunnisteista. - Tarraliiketoiminta on UPM:n ydinliiketoimintaa ja muodostaa yhtiölle strategisen kasvualueen. Liiketoimintaan on panostettu viime vuosina voimakkaasti ja sen liikevaihto ja tulos ovat kehittyneet hyvin, hän sanoi.", "timestamp": "2016-12-10T17:01:44Z", "url": "http://www.iltasanomat.fi/taloussanomat/art-2000001502555.html"}