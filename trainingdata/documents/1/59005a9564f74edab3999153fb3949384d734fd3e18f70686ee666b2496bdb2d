{"text": "Hautausmaat - Nakkilan seurakunta\nHautausmaa sijaitsee Nakkilan keskustassa, kirkon vieressä. Ensimmäiset hautaukset on suoritettu tiettävästi jo 1700-luvulla. Uudet hautapaikat luovutetaan uudelta hautausmaa-alueelta. Vanhalta alueelta on myös mahdollista luovuttaa seurakunnalle palautuneita hautapaikkoja uudelleen käyttöön otettavaksi. Aiemmin lunastettuihin sukuhautoihin on mahdollista haudata. Hautausmaalla, kirkon pohjoispuolella on uurnahautausalue sekä muistolehto.\nHautausmaan vanhalta osalta, sankarihautojen ja kirkon läheisyydestä löytyy muistomerkit:\n- Kauko Räiken pronssiveistos ”Kolme enkeliä” v. 1961.\n- Emil Cedercreutzin kuparireliefi ”Seitsemän miehen hiihtopartio” v. 1941.\n- Karjalaan jääneiden vainajien muistomerkki v. 1962.\n- Vakaumuksensa puolesta kaatuneiden muistomerkki.\n- Menneiden sukupolvien ja muualle haudattujen muistomerkki sijaitsee vanhan kirkon alttarin paikalla. Muistomerkin on suunnitellut Erkki Huttunen v. 1937.\n- Matti Paavolan hautakivi v. 1934.\n- Antti Perheentuvan hautakivi v. 1980.\nHautapaikka varataan hautauksesta sovittaessa kirkkoherranvirastosta tai taloustoimistosta. Haudanhoitosopimukset tehdään taloustoimistossa.\nNakkilan hautausmaan vanhalle osalle on vuonna 2005 valmistunut erillinen uurnahautausmaa. Alueella on muistolehto, jossa on 300 hautapaikkaa ja uurnahautausmaa, jossa on 440 hautapaikkaa.\nMuistolehtoon vainajan tuhka kätketään nurmen alle. Yhteismuistomerkkiin omaiset voivat kiinnittää muistolaatan, johon on kaiverrettu vainajan nimi sekä syntymä- ja kuolinaika. Muistolaatan saa kirkkoherranvirastosta hautauksesta sopimisen yhteydessä. Vainajan muistoksi tuotaville kukille ja kynttilöille on paikka yhteismuistomerkin luona.\nUurnahautausmaalta luovutetaan nimetty hautapaikka, jolle omaiset vuovat tuoda muistomerkin. Hautapaikkaa hoidetaan perinteisen arkkuhaudan tapaan. Hautakivi tuodaan alueella valmiina olevan aluspalkin päälle. Hautakiven enimmäismitat leveys 500 mm, korkeus 500 mm, paksuus 70 mm. Hautakiven voi tuoda myös talvella maan ollessa jäässä.", "timestamp": "2018-10-19T18:52:37Z", "url": "https://www.nakkilanseurakunta.fi/hautausmaat"}