{"text": "Säätieteilijät järkyttyivät: Tämä hurrikaani tekee historiaa | Yle Uutiset | yle.fi\nSäätieteilijät järkyttyivät: Tämä hurrikaani tekee historiaa\nMeksikoon tulossa oleva hirmumyrsky Patricia lienee voimakkain koskaan läntisellä pallonpuoliskolla kehittynyt myrsky. Rannikolla on odotettavissa suuria tuhoja.\n23.10.2015 klo 13:07päivitetty 23.10.2015 klo 17:25\nSäätieteilijät seuraavat hämmästyneinä hurrikaani Patrician kehittymistä Tyynellämerellä, Meksikon länsirannikolla.\nTällä hetkellä vaikuttaa siltä, että Patriciasta on muodostumassa koko tilastoidun säähistorian voimakkain myrsky läntisellä pallonpuoliskolla. Patrician keskituulen nopeus on häkellyttävä, noin 90 metriä sekunnissa.\nSäätieteilijät vertaavat Patriciaa kaksi vuotta sitten Intian valtamerellä puhaltaneeseen Haiyan-taifuuniin, jota on pidetty yhtenä maailman nykyhistorian voimakkaimmista myrskyistä.\nPatricia-myrskystä saatu tieto on historiallista, intoilee sääsivusto Wunderground.com (siirryt toiseen palveluun). Ilmanpaine on merenpinnan tasolla laskenut 892 millibaariin, mikä on kaikkien aikojen alhaisin koillisella Tyynellämerellä. Pilvien yläreunalla lämpötila on laskenut -90 asteeseen, mikä ilmentää äärimmäisen voimakkaita alhaalta ylös suuntautuvia ilmavirtauksia.\nSäätutkijoita hämmästyttää myös tapa, jolla trooppinen hirmumyrsky kehittyi. Myrsky muuttui vaatimattomasta myrskymatalapaineesta historialliseksi, 5. kategorian trooppiseksi hirmumyrskyksi vain 36 tunnissa.\nWundergroundin hirmumyrskyasiantuntijoiden mielestä hirmumyrsky ei enää tätä nopeammin voi kehittyä missään päin maapalloa.\nPatrician odotetaan iskeytyvän Meksikon rannikolle ensi yönä. Vaaravyöhykeessä ovat Manzanillon ja Puerto Vallartan kaupungit, joissa on satoja tuhansia asukkaita.\nSääsivusto Weather.com (siirryt toiseen palveluun) ennustaa, että myrsky pysyy voimakkaimmassa, eli 5. luokassa aina siihen saakka, kunnes saapuu mantereelle, mikä on hyvin harvinaista ja ennakoi rannikon asutukselle merkittävää tuhoa.\nKatso tästä animaatio Patricia-myrskyn ennustetusta reitistä.\nEnnätyshurrikaanin uhkaamalla alueella 15 suomalaista – ulkoministeriö lähetti varoituksen 23.10.2015\nMatalapaine kiihtyi vuorokaudessa 5. luokan hurrikaaniksi – pyörretuuli iskee nyt kaupunkiin 72 m/s 23.10.2015\nNational Weather Center (englanti)\nWebcams de Mexico (espanja)\nUlkomaatHirmumyrsky PatriciahirmumyrskytmyrskytSääsivustotrannikotmeteorologitsäänennustusWunderground.commyrskytuhot", "timestamp": "2019-02-17T20:33:32Z", "url": "https://yle.fi/uutiset/3-8403293"}