{"text": "Ilmastonmuutos - missä mennään? - Oulunkylän yhteiskoulu\nEtusivu›Tutustu kouluumme›Uutiset›Ilmastonmuutos – missä mennään?\nIlmastonmuutos – missä mennään?\nSitran ilmastoratkaisujen johtava asiantuntija Outi Haanperä vieraili koulussamme. Hän esitteli yhdeksäsluokkalaisista ja lukiolaisista koostuvalle yleisölle Sitran toimintaa sekä kertoi, missä tällä hetkellä mennään ilmastonmuutoksen torjunnassa. Haanperän tärkein sanoma oli, että toivoa on. Hän kannusti nuoria ottamaan asioista selvää ja olemaan kriittisiä esimerkiksi pohtiessaan ruokavalintojaan.\nHaanperän vetämän luennon jälkeen salissa innostuttiin keskustelemaan kunnolla ja opiskelijamme esittivät hyviä ja tärkeitä kysymyksiä Haanperälle. Haanperä kiittelikin koulumme nuorten ilmastotuntemusta sekä myös aitoa kiinnostusta tätä aihetta kohtaan.\nHaanperän esitteli lukion opiskelijakunnan edustaja Timo Saarlo, joka paljasti yleisölle myös sen, että Outi Haanperä on ollut koulumme oppilas 90-luvulla. Timo Saarlo kertoi myös, että opiskelijat olivat aiemmin syksyllä esittäneet toiveen ilmastoasiantuntijan vierailusta.\nKoulumme lukuvuoden teema on kestävä tulevaisuus. Se näkyy lukuvuoden aikana muun muassa eri oppiaineissa sekä koulun arjessa. Keväällä teemaan tutustutaan esimerkiksi ekovapputapahtumassa sekä ilmastotieteen kurssilla. Toki tämä tärkeä aihe on viime vuosina aina vain yhä enemmän näkynyt koulumaailmassa, ja se tulee pysymäänkin yhtenä eri oppiaineet lävistävänä aiheena jatkossakin.\n(Kuvassa näkyvät opiskelijakunnan edustaja Timo Saarlo ja Sitran ilmastoasiantuntija Outi Haanperä.)", "timestamp": "2020-07-10T16:53:15Z", "url": "https://oulunkylanyhteiskoulu.fi/2019/12/ilmastonmuutos-missa-mennaan/"}