{"text": "ONKO URHEILULLA MERKITYSTÄ? - Satakunnan Kansa Huomioitsijat\nONKO URHEILULLA MERKITYSTÄ?\nJulkaistu 11.07.2013 klo 22:16\nÄSSÄT - KHL KUTSUU\nSuomiAreenan ensimmäinen tilaisuus osuu porilaisille kuin naulan kantaan.\nONKO URHEILULLA MERKITYSTÄ? avaa SuomiAreenan tilaisuudet. Urheilulla ja jääkiekolla on Porille merkitystä. Mestaruusfinaalista on jo kulunut kuukausia, mutta juhlat ja sen mukanaan tuoma ”hurmos” jatkuu yhä edelleen. Ässien johdon olisikin nyt hyvä lähteä tosissaan tutkimaan ja neuvottelemaan mahdollisuuksista siirtyä Jokerien tavoin KHL-liigaan.\nÄssien pitäisi nyt hyödyntää ansaitsemansa tilaisuus, koska tulevina vuosina tilanne ei mahdollisesti ole näin otollinen. Hallitsevana Suomen mestarina ovet ovat nyt auki.\nJoukkueen kannatus porilaisten keskuudessa on nyt valtaisa. Sponsorit olisivat varmasti mukana tässä hankkeessa. Maakunnan media oli jo mestaruustaistoissa kuin seitsemäs pelaaja. Mikä parasta, mestaruus hurmasi täysin Porin poliittiset vaikuttajat puolueista riippumatta. EI OLE JOKAPÄIVÄISTÄ, ETTÄ ”PYHÄÄN” PAIKKAAN NOSTETAAN SEURAN LIPPU USEAKSI PÄIVÄKSI LIEHUMAAN.\nViime kaudella pelasi yli 40 Suomen huippupelaajaa tässä huippuliigassa, kärkivalmentajia Suomesta oli kymmeniä. KHL:ää pelataan ensi kaudella kahdeksassa Euroopan valtiossa, Suomi ja Jokerit liittyy mukaan vuonna 2014. KHL laajenee jatkossa vielä moniin uusiin valtioihin. Uudet maat kiinnostavat varmasti myös suomalaisia jääkiekkkotyöläisiä ja sen myötä tulee pelaajaliikenne entisestään kasvamaan ulkomaille. SM-LIIGAN PELIEN TASO SEKÄ KIINNOSTUS SM-LIIGAAN TULEE SEN MYÖTÄ ARMOTTOMASTI ROMAHTAMAAN.\nPorilaiselle lentoyhtiölle olisi nyt mahdollisuus saada pysyvä asiakas. Porin lentokentälle ja kaupungille KHL olisi piristysruiske. Ammattilaisjoukkueita seuraa isot kannattajajoukot - heistä monia kiinnostaa myös pelien lisäksi shoppailu ja paikallinen kulttuuri. Varmasti myös porilaisia kannattajia lähtisi seuraamaan Ässien otteluja maailmalle.\nONKO URHEILULLA MERKITYSTÄ? – KYLLÄ ON\nUrheilu tarjoaa suurelle yleisölle lukemattoman määrän jännittäviä, viihdyttäviä ja elämyksellisiä hetkiä. Pelit ja kilpailut eivät pääty viimeiseen pillin vihellykseen tai suoritukseen. Jälkipelejä käydään ja tapahtumia spekuloidaan työpaikoilla, kodeissa ja kuppiloissa vielä pitkään tapahtumien jälkeen.", "timestamp": "2019-03-26T12:28:46Z", "url": "http://huomioitsijat.satakunnankansa.fi/ismo-lantinen/onko-urheilulla-merkitysta"}