{"text": "Naisten viagra ei ole lääke tilapäiseen särkyyn: \"Eivät pillerit auta parisuhdeongelmiin\" - MTVuutiset.fi\nNaisten viagra ei ole lääke tilapäiseen särkyyn: \"Eivät pillerit auta parisuhdeongelmiin\"\nJulkaistu 20.08.2015 08:23\nYhdysvaltojen elintarvike- ja lääkevirasto hyväksyi lääkkeen, jota kutsutaan kansankielellä naisten viagraksi. Lääkettä on yritetty saada markkinoille aiemminkin, mutta lupa heltisi vasta nyt.\nHuomenta Suomen haastattelussa ollut naistentautien erikoislääkäri Leena Väisälä otti tiedon markkinoille tulevasta naisten viagrasta erittäin positiivisesti.\n– Olen oikeastaan vähän yllättynyt. On hieno asia, että markkinoille tulee lääke, jolla on todettu olevan selkeästi tehoa naisten pitkäkestoisessa ja heitä itseään haittaavassa haluttomuusongelmassa, Väisälä toteaa.\nNaisten viagra eroaa monilta osin miesten viagrasta – kyseessä ei ole yksi tabletti, jonka napattuaan nainen on valmiina petiin.\n– Juuri siinä mielessä tämä eroaa viagrasta, että tämä ei ole sellainen, että otetaan yksi tabletti ja alkaa haluttaa. Naisille on kyllä tutkittu viagraa ja sen sukuisia lääkkeitä, mutta niillä ei ole saatu tehoa. Tämä lääke vaikuttaa keskushermostoon ja siellä välittäjäaineisiin. Vaikutusmekanismi on ihan eri.\n– Tämä on jatkuva lääkitys, jossa otetaan yksi pilleri päivässä ilta-aikaan. Syy tämän lääkkeen käyttämiselle on eri kuin viagralle. Tämä ei ole mikään verenkiertohäiriö, mihin erektiolääkkeitä käytetään. Tätä käytetään seksuaalisten halujen vähäisyyteen, Väisälä kertoo.\n\"Naisten seksuaalisuus edelleen tabu\"\nVäisälän mukaan seksuaalisuutta on hyvin vaikeaa tutkia, mutta on myös muita syitä, jotka vaikuttavat lääkkeen myöhäiseen valmistumiseen.\n– Tabuasiat vaikuttavat varmaan hieman. Seksuaalisuus on edelleen tabu, ja nimenomaan naisen seksuaalisuus. Mitä se on, saako nainen olla halukas ja mikä halukkuus on sopivaa, Väisälä pohtii.\nVäisälän mukaan noin 10 prosenttia naisista kokee seksuaalisia ongelmia, joihin he haluaisivat muutosta.\n– Seksuaalinen halu vaihtelee: välillä haluttaa enemmän ja välillä vähemmän. Nämä ovat normaaleja asioita, mutta kun se on pitkäkestoinen ongelma, niin on hyvä, että siihen on mahdollista saada lääkettä.\nVäisälä korostaa, että kyseessä ei ole \"lääke tilapäiseen särkyyn\".\n– Ei missään nimessä. Jos aina otetaan pilleri, kun nainen sanoo olevansa haluton, niin se on huono asia. Eiväthän pillerit auta parisuhdeongelmiin tai siihen, että nainen ei saa orgasmia.\nLääkityksen aloittaminen ei tapahdu tuosta noin vain, vaan se vaatii paljon selvitystyötä.\n– Hirveän tarkasti selvitellään, mitä haluttomuuden taustalla on. Tässä a ja o on lääkärien osaaminen. Pitää selvitellä millainen parisuhde on, minkälaista seksiä parisuhteessa on, yleinen terveystilanne, raskaudet ja synnytykset.\nVäisälä toivoo lääkäreillä lisäkoulutusta\nVäisälän mukaan on yleinen harhaluulo, että seksuaalinen haluttomuus liittyisi aina vanhempiin naisiin.\n– Tällainen tilanne, jossa seksuaalisen halun puute häiritsee naista itseään, on melkein yhtä yleinen vanhemmilla ja nuoremmilla naisilla.\nVäisälän mielestä lääkäreiden pitäisi saada hyvin paljon lisäkoulutusta seksuaalisuuden asioihin.\n– Lääkärin peruskoulutuksessa on tällä hetkellä ryhmä, joka pyrkii kehittämään seksuaalisuuden tietämystä peruskoulutuksessa. Olisi kuitenkin hirveän tärkeää, että tietyille erikoisaloille olisi koulutusta tästä, kuten yleislääketieteen erikoisaloille ja gynekologeille. Koulutus on tällä hetkellä puutteellista.\nNaisten viagra pääsi vasta seulan läpi Yhdysvalloissa, joten matka Eurooppaan ja Suomeen voi kestää.\n– Nykyään myyntilupaprosessit ovat todella pitkiä, saattaa mennä vuosi tai ylikin. Joten saamme vielä odottaa, että lääke tulee markkinoillemme. Uskon kuitenkin, että saamme lääkkeen Eurooppaan ja Suomeen naisten avuksi, Väisälä toteaa.", "timestamp": "2018-11-19T05:09:56Z", "url": "https://www.mtvuutiset.fi/artikkeli/naisten-viagra-ei-ole-laake-tilapaiseen-sarkyyn-eivat-pillerit-auta-parisuhdeongelmiin/5271332"}