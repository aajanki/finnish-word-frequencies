{"text": "Tilanne päällä 2 -harjoitus kokosi nuoria yrittäjiä Haminaan | Yrittajat.fi\n18.9.2018 | 13:58\nKaksipäiväinen Tilanne päällä 2 -harjoitus sisälsi mm. ajankohtaista johtamiskoulutusta, ryhmätehtäviä yritysten varautumisesta sekä verkostoitumista. Toiminnallisessa osuudessa osallistujat pääsivät tekemään erilaisia rasteja maastossa kuten kartanlukua, ryhmän johtamista, teltan pystytystä ja tulen tekoa. Nuoria yrittäjiä oli mukana eri puolilta Suomea ja yhteishenki oli hyvä.\nUula-Matti Laitinen (alla vasemmanpuoleisessa kuvassa) Jyväskylästä oli toista kertaa mukana Tilanne päällä -harjoituksessa.\n- Hyvät kokemukset tuli tällä toisellakin kerralla. Maastossa oli hyvää rastikoulutusta Puolustusvoimien hengessä sekä tutustumista toisiin nuoriin yrittäjiin, pakkaustarvikkeiden verkkokauppaa pyörittävä Laitinen kommentoi ensimmäisen harjoituspäivän päätteeksi. Aamupäivän luennot antoivat ajankohtaisen katsauksen Puolustusvoimien näkökulmasta nykytilanteeseen.\n- Hyvä yhdistelmä asioita; yrittäjyyttä, vertaistukea ja mielenkiintoista Puolustusvoimien koulutusta, hän tiivisti harjoituksen.\nHaminalainen Juho Rongas (keskimmäisessä kuvassa) lähti Tilanne päällä -harjoitukseen Haminan Yrittäjien puheenjohtajan Nina Nylundin houkuttelemana.\n- Nina mainosti, että tämä oli viime vuonna huipputapahtuma. Ihan mukava päivä on ollut, ei ole nimittäin kertausharjoituksiin tullut kutsua, RUK:n käynyt Rongas tuumi.\n- Aamupäivän luennot antoivat mielenkiintoista tietoa Puolustusvoimista. Eihän sellaista edes muualta saa. Iltapäivän tehtävärastit maastossa oli kyllä parasta, Rongas totesi. Hänen yrityksensä Insinööritoimisto Rongas Oy sai Haminan Yrittäjien Vuoden nuori yrittäjä -palkinnon tänä vuonna.\nKatri Kulmala (oikeanpuoleisessa kuvassa) Savusärvin Oy:stä oli ensimmäistä kertaa mukana harjoituksessa. Hän kasvattaa ja valmistaa savukalkkunoita Kirakan tilalla Perniössä.\n- Tänä vuonna on tullut verkostoiduttua nuorten yrittäjien kanssa, siellä on ollut hyvä henki ja tapahtumissa on ollut tosi kiva käydä. Sitä kautta kuulin vinkkiä, että tämä voisi olla hyvä tapahtuma, Kulmala kertoi. Hänellä ei ollut mitään aikaisempaa kokemusta Puolustusvoimista ja sekin kiinnosti.\n- Ihan mahtava päivä on ollut. Huikea porukka ja tosi hyvä tekemisen meininki. Metsäreissu oli parasta ja ensiapurasti ehkä hyödyllisin. Kulmala totesi.\nRyhmäkuva Tilanne päällä 2 -harjoituksen osallistujista.\nAurinkoinen kesäkauden avaus Jaalassa\nMielenkiintoisemmat yrityspalvelut\nYhteistoimintapäivää vietettiin toukokuussa Kotkassa\nYrittäjäkiertue rantautui Haminaan ja Kuusankoskelle", "timestamp": "2019-06-27T00:24:22Z", "url": "https://www.yrittajat.fi/kymen-yrittajat/a/uutiset/595312-tilanne-paalla-2-harjoitus-kokosi-nuoria-yrittajia-haminaan"}