{"text": "Business Woman: Korealaista ja japanilaista ihonhoito -kosmetiikkaa\nKosmetiikkajuttuja pitkästä aikaa:) Olimme vuosi sitten elokuussa Etelä-Koreassa Soulissa ja silloin viimeistään hurahdin korealaiseen (ja ylipäänsä aasialaiseen) kosmetiikkaan. Katso täältä kosmetiikkahankintani Soulista. Lokakuisella Singaporen reissulla katsoin silmä tarkkana heidän kosmetiikkatarjontaansa ja se olikin oikeastaan ainoana asiana hankintalistalla, kun mietin etukäteen, mitä sieltä haluaisin tuoda mukanani.\nEtelä-Koreassahan kosmetiikka on ihan mielettömän iso business heidän kansantaloudenkin näkökulmasta, ja heidän kosmetiikkateknologiansa väitetään olevan erittäin edistyksellistä. Sitä ei ole vaikea uskoa, kun katsoo aasialaisten naisten ihon laatua. Se on kuin posliinia, oli ikä mikä hyvänsä. Paljon toki selittyy geneettisillä tekijöillä, joita naiset sitten buustaavat hyvällä ihonhoidolla.\nKuten varmasti tiedätte, Aasiassa naiset välttelevät aurinkoa, koska se vanhentaa ja kuivattaa ihoa. Ja toki, suojautuakseen pakahduttavalta kuumuudelta. Heillä ihon vaaleus on jonkinlainen status itsessään ja kosmetiikkahankinnoissa saakin olla tarkkana, että tuotteet eivät sisällä vaalentavia ainesosia. Siinä missä meillä valitaan kadulta aina se aurinkoinen puoli, aasialainen tepastelee varjossa. Myös päivänvarjoa käytetään enemmän kuin meillä sateella sateenvarjoa.\nAasialaista kosmetiikkaa saa jo täältä meiltä Suomestakin eli aina ei tarvitse lähteä maailman ääriin sitä hakemaan. Toki hintataso on jotain aivan muuta kuin valmistusmaassa, ja se on ilman muuta ymmärrettävää. Kun kaikenmaailman viranomaismaksut (verot, tullit sun muut) lisätään ja rahdit myös, tulee kosmetiikalle kummasti hintaa (nimimerkillä - itsekin tavaroiden rahtaaja, minä tosin vain eu:n alueelta..). Tuleehan kosmetiikalle hintaa sitäkin kautta, kun omat matkakustannukset jyvitetään sieltä tuotaviin tuliaisiin:)\nNo mutta. Minun aasialaiskosmetiikka -hankintani ovat olleet pääasiassa ihonhoitoon liittyviä tuotteita. Käytän itse ihonpuhdistuksessa aina vähintään 2-vaiheista puhdistusta ja aloitan sen aina puhdistusöljyllä. Jos et vielä käytä puhdistukseen öljyä, aloita se HETI! Tunnet nimittäin eron välittömästi. Öljy ravitsee ja kosteuttaa ihoa ja jättää ihon superpehmeäksi. Öljy poistaa myös ripsivärin, enkä itse käytä mitään muita tuotteita silmämeikin puhdistukseen. Hanki siis mieluummin puhdistusöljy kuin silmämeikinpoistoaine. En tosin tiedä, tehoaako öljy vedenkestäviin ripsareihin, koska itse en käytä niitä.\nYlläolevassa kuvassa on minun tuliaiset taannoiselta Singaporen matkalta. Sieltä hankin nämä japanilaiset Utena -ihonhoitotuotteet, jotka ovat kovin kultavoittoisia. Japanilaiset ovat nimittäin käyttäneet kultahippuja kauneudenhoidossa jo 400 vuoden ajan, joten sillä on siellä pitkät perinteet. Löysin kosteuttavat kultanaamiot (joita hankin aika monta..) ja lisäksi heidän uusimman innovaationsa Golden Jelly Lotion´n. Se on superkosteuttava ja imeytyy ihoon hetkessä. Ihan uskomaton tuote! Samoin kuin Berganan Wrinkle Care Ampulli, jota käytän paikallisesti kasvojen ryppyihin.\nToisessa kuvassa on puolestaan korealaisia puhdistustuotteita, jotka on todellakin IT-puhdistustuotteet. Ne on ihan täältä meiltä kotimaasta peräisin ja olen saanut ne testattavaksi Whamisan maahantuojalta. Oikealla oleva öljy on parasta puhdistusöljyä (Dermalogican puhdistusöljyn ohella), jota olen käyttänyt. Suosittelen ehdottomasti kokeilemaan ja tosiaan, hankkimaan puhdistusöljyn yleensä, jos et vielä sitä käytä! Alla linkkejä, mistä Whamisan tuotteita voi ostaa:\nhttps://www.ecco-verde.fi/whamisa\nhttps://kauppa.jolie.fi/brand/77/whamisa\nhttps://www.ruohonjuuri.fi/tuotemerkit/whamisa?p=1\nPS. Jos haluat lukea enemmän korealaisen ja japanilaisen kosmetiikan ja ihonhoidon eroista, kannattaa poiketa Virve Veen Ostolakossa blogissa, kas täällä näin.\nSiinäpä omat tämän hetken suosikkituotteet ihonhoidon saralta. Onko korealainen, japanilainen tai ylipäänsä aasialainen kosmetiikka jo tuttua sinulle?\nkategoriat: Ihonhoito, Japanilainen kosmetiikka, Kauneudenhoito, Korealainen kosmetiikka, Kosmetiikka, Luonnonkosmetiikka\nMaarit / Sopusointuja 19.1.2018 15.59\nOlen seuraillut korealaista ja ylipäänsä aasialaista kosmetiikkatarjontaa jo pitkään - työnikin puolesta. Sieltä on tullut paljon uutta ajatusmaailmaa tänne Eurooppaan mm. monivaiheiset ihonhoitorutiinit. Tykkään itsekin puhdistusöljyistä ja niiden pehmeästä puhdistustuloksesta. Käytän aina vedenkestävää ripsaria eikä se ainakaan helpolla poista sitä, joten jo silmienkin herkän ihon vuoksi kannattaa käyttää vedenkestävälle tarkoitettua poistoainetta.\nViimeisin löytöni Koreasta ovat essencet eli hoitovedet, joka taputellaan iholle kasvoveden jälkeen edesauttamaan seuraavien tuotteiden imeytymistä. Tämä on varmasti juttu, mikä jää mulle vakikäyttöön. Mm Lumenella ja Darphinilla on niitä, ja varmaan muillakin sarjoilla, mutta näitä olen käyttänyt ja kirjoitinkin just Aasian matkalta.\nBusiness Woman 24.1.2018 16.47\nMoikka Maarit! Hoitovedet, juu niistä minäkin olen lukenut osana juurikin aasialaista ihonhoitorutiinia. Niitä voisi itse asiassa kokeilla (koska Sinä jos kuka, tiedät mistä puhut!), vaikka en haluaisikaan tehdä ihonhoidosta ihan älyttömän monivaiheista ihan sen tähden, että se jää harvoin rutiiniksi..\nAnonyymi 20.1.2018 9.26\nNäitä täytyy kokeilla. Stockmann näyttää myyvän Whamisaa.\nBusiness Woman 20.1.2018 12.25\nOi mahtavaa!! Kiitos Tiina tiedosta :) Whamisa on nimittäin kohtuullisen uusi brändi täällä Suomessa ja ovatkin todella nopeasti saaneet tuotteensa jälleenmyyjille - eikä ihme!\nAnonyymi 23.1.2018 20.53\nSaanko kysyä millä tekniikalla puhdistat silmämeikin öljyllä - eikö öljyä mene aika helposti silmiin ja eikö se turvota luomia?\nBusiness Woman 24.1.2018 16.50\nOlen joskus sanonut, että meikäläisen iho kestäisi varmasti vaikka Tikkurilan ulkomaalit, eikä olisi siitä moksiskaan :D Eikä siihen sen kummempaa tekniikkaa tarvita, koska jokainen taatusti suojaa omia silmiään ihan luontaisesti. Öljyn levitän omilla käsillä ja pyyhin pois vanulapuilla. Silmät kulkee siinä prosessissa mukavasti mukana:)\nannu 30.1.2018 19.52\nMun tytär kävi Koreassa muutama vuosi sitten - eikä ole sen jälkeen juurikaan muita ihonhoitotuotteita käyttänyt. Ja eron huomaa hänen ihossaan ihan selkeästi. Hän tilaa kaikki tuotteet netin kautta ja on aina vaan tyytyväinen.\nMinä taas olen niin laiska, että kävelen aina Sokkarille ja ostan Lumenea. Sillä on pärjännyt ihan hyvin! :)\nAnonyymi 15.2.2018 13.27\nKannattaa huomioida, että koreankosmetiikassa whitening tarkoittaa yleensä kirkastavaa, eli siinä on esim. arbutinia tms. tai sitten tuote sisältää jotain ainetta joka iholle hierottuna tekee valkoisen pinnan (joka tietysti lähtee pois pesussa), harvemmin siis on niitä oikeasti vaalentavia. Virve Veeltä löytyy mm.tästä asiaa. Itse tilaan korean (ja Japanin) kosmetiikan ihan Ebaysta. Kun katsoo että tuote tulee koreasta (tai sieltä Japanista) ja kurkkaa että myyjällä on paljon myyntiä ja lähemmäs 100% tyytyväisyyspisteet niin saa aitoa tavaraa, harvemmin on edes mitään postikuluja. Itse tilaan aina alle sen 22e arvosta niin ei pitäisi tulla mitään tullimaksuja yms.\nOletko testannut tuota sinun puhdistusöljyä niin, että hierot sen ensin kuivalle iholle ja sitten kostutat kädet ja hankaat ja sen jälkeen peset öljyn pois? Suurin osa korean puhdistusöljyistä on tarkoitettu käytettävän noin, öljy emulgoituu veden kanssa ja muuttuu valkoiseksi ja peseytyy helposti pois. Olen löytänyt aivan ihania tuotteita korean ja Japanin kosmetiikasta. :)", "timestamp": "2019-10-23T03:40:17Z", "url": "http://www.businesswomanhelsinki.com/2018/01/korealaista-ja-japanilaista-ihonhoito.html"}