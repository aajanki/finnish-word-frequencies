{"text": "MM-rallin arvo Jyväskylälle mittaamaton - Keskisuomalainen\nMM-rallin arvo Jyväskylälle mittaamaton\nTänään käynnistyy Suomen suurin ja Pohjoismaiden toiseksi suurin urheilutapahtuma Jyväskylässä. Jyväskylän MM-ralli on kerännyt viime vuosina 260 000–290 000 ihmistä. Sitä suuremmat katsojamäärät kokoaa vain Holmenkollenin kisat Norjassa.\nMM-rallilla on Jyväskylässä pitkät perinteet, sillä ensimmäisen kerran osakilpailu järjestettiin täällä vuonna 1973. Jo sitä ennen Keski-Suomen sorateillä kisattiin Jyväskylän Suurajojen nimissä vuodesta 1951 alkaen.\nRalli tuo Jyväskylään kymmeniä tuhansia matkailijoita. Se täyttää kaupungin hotellit ja yksityismajoituksenkin. Ravintoloille se takaa vuoden parhaan viikonlopun.\nVaikka autourheilu ei henkilökohtaisesti kiinnostaisikaan, MM-rallin merkitystä Jyväskylälle ei pidä vähätellä. Jyväskylän ammattikorkeakoulun jokavuotisen selvityksen mukaan MM-ralli jätti viime vuonna Jyväskylään 14,4 miljoonaa euroa. Se on merkittävä lisäys maakunnan matkailutuloon.\nVälillisesti rallin arvo Jyväskylälle ja koko Keski-Suomelle on mittaamaton, huikean kansainvälisen medianäkyvyyden ansiosta. Tapahtumaan on akkreditoitunut yli 500 median edustajaa, heistä suurin osa ulkomaalaisia.\nMaakunnan luonnonkauniit maisemat ovat neljän päivän ajan taustana lukuisissa televisiolähetyksissä, joita seuraa arviolta 50 miljoonaa katsojaa 140 eri maassa. Sosiaalisen median käyttäjämäärä ylittää 114 miljoonaa (KSML 31.7.).\nTällä viikolla kaupungilla on kutsuvieraina kolmisensataa päättäjää ja yrityselämän edustajaa. Sijoittajatapahtuma EBAN Esports and Gaming Investor Day järjestettiin ensimmäistä kertaa yhteistyössä eurooppalaisen bisnesenkeliverkoston kanssa. Samalla julkistettiin viime vuoden rallien aikaan alkunsa saanut mittava pääomasijoitus, jonka turvin jyväskyläläinen Showell sijoittaa miljoona euroa kansainväliseen kasvuun.\nJyväskylän osakilpailu on useita kertoja palkittu koko MM-rallin parhaana. Kiitosta ovat saaneet muun muassa kilpailukeskus Lutakossa ja Harjun erikoiskoe kaupungin ytimessä. Suuri kiitos kuuluu myös tuhansille talkoolaisille, jotka eri puolilla maakuntaa työtuntejaan laskematta huolehtivat ralliyleisön oheispalveluista ja turvallisuudesta.\nViranomaisten pitäisi katsoa myös kauppakumppania\nVirtuaaliset konttorikoirat piristävät arkeamme\n07:34 09.04.2020\nValmius maataloustöihin on myönteinen yllätys\n07:28 09.04.2020\nKaikki suomalaiset on testattava, jotta elämä palaa kesäksi\n01:59 09.04.2020\nMuumit osaavat pian saameakin\n01:59 08.04.2020\nSaimaannorpilla on nyt vaikea kevät\nKehysriihi vain toteaa tilanteen\nAlkoholin käyttö vähenee, kun sitä ei enää ihannoida\n01:59 07.04.2020\nMiksi Stockmann on nyt lähellä konkurssia?\nLinkola ei päästänyt helpolla ketään, itseäänkään", "timestamp": "2020-04-10T13:11:02Z", "url": "https://www.ksml.fi/paakirjoitus/MM-rallin-arvo-Jyv%C3%A4skyl%C3%A4lle-mittaamaton/1413605"}