{"text": "Luontojärjestöt: karppaaminen kasvattaa ympäristöjalanjälkeä | Seinäjoen Sanomat\nLuontojärjestöt: karppaaminen kasvattaa ympäristöjalanjälkeä\nKuva: Heli Koivuniemi Ympäristön kannalta paras ruokavalio sisältää vuodenajan mukaisesti juureksia, perunaa ja palkokasveja ja metsien antimia. Ruoka\n23.4.2012 19:00, Päivitetty: 24.4.2012 08:47\nSuomessa on viime aikoina käyty kiivasta keskustelua ruuasta, etenkin hiilihydraatteja välttävästä ruokavaliosta eli karppauksesta, jossa hiilihydraattien osuutta korvataan proteiineilla, rasvoilla ja kasviksilla.\nSuomen luonnonsuojeluliitto ja Luonto-Liitto muistuttavat, että ruokaa koskevassa yhteiskunnallisessa keskustelussa ei tulisi unohtaa myöskään ruuantuotannon ympäristövaikutuksia.\nSuomessa yksityisen kulutuksen kasvihuonekaasupäästöistä neljännes aiheutuu ravinnosta. Erityisen paljon päästöjä syntyy eläintuotannosta ja sen edellyttämästä rehu- ja lannoitetuotannosta, järjestöt muistuttavat.\nYK:n elintarvike- ja maatalousjärjestön mukaan eläintuotanto on maailmanlaajuisesti liikennettäkin pahempi ilmastoa lämmittävien päästöjen lähde. Eläintuotteisiin perustuva proteiinidieetti voi jopa tuplata ruuan ilmastovaikutukset tavanomaiseen ruokavalioon verrattuna.\n– Ilmaston ja ympäristön kannalta eläintuotteiden kulutuksen kasvu on huolestuttavaa. Päästöjen lisäksi se vaatii myös enemmän peltopinta-alaa. Ympäristön kuormittaminen karppaamalla on myös oikeudenmukaisuuskysymys – nopeammin lämpenevä ilmasto ja rehuviljelemistä täyttyvät pellot haittaavat eniten kehitysmaiden köyhiä, huomauttaa Luonto-Liiton pääsihteeri Leo Stranius.\nOmaa ympäristö-jalanjälkeä voi vähentää lisäämällä viikottaisten kasvispäivien määrää.”\nYmpäristön kannalta paras ruokavalio sisältää vuodenajan mukaisesti juureksia, perunaa ja palkokasveja, metsien antimia sekä Suomessa avomaakautena kasvatettuja vihanneksia, hedelmiä ja marjoja. Näiden elintarvikkeiden lisäämistä suomalaisessa ruuan kulutuksessa puoltavat myös terveyssuositukset.\nMyös proteiinin käyttöä ruokavaliossa voi lisätä ympäristöä kohtuuttomasti rasittamatta. Esimerkiksi soijan ja tofun ympäristöjalanjäljet tuotannon, kuljetuksen ja käytön huomioon ottaen ovat luontojärjestöjen mukaan huomattavasti lihaa pienemmät.\n– Eläintuotteiden käyttöä ei tarvitse välttämättä vähentää kasvissyöjäksi ryhtymällä. Jokainen voi vähentää oman ravintonsa ympäristöjalanjälkeä lisäämällä arjessaan niitä päiviä, joina nauttii aterialla pääasiassa kasvisperäistä ruokaa, kannustaa Suomen luonnonsuojeluliiton toiminnanjohtaja Eero Yrjö-Koskinen.\nYmpäristövastuullisen ruokakulttuurin edistämiseen tarvitaan liittojen mielestä myös yhteiskunnallisia toimenpiteitä, kuten maatalouspolitiikan ja ruuan verotuksen uudistusta. Kommentoi", "timestamp": "2013-12-13T11:58:48Z", "url": "http://www.seinajoensanomat.fi/artikkeli/105081-luontojarjestot-karppaaminen-kasvattaa-ymparistojalanjalkea"}