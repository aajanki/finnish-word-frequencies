{"text": "Kainuun sotejohdon luottamuksen puntarointi halvaantui kolmeksi kuukaudeksi – etäyhteydet olivat valtuutetuille liian iso haaste | Yle Uutiset | yle.fi\nKainuun sotejohdon luottamuksen puntarointi halvaantui kolmeksi kuukaudeksi – etäyhteydet olivat valtuutetuille liian iso haaste\nKunta voi itse päättää, käyttääkö se sähköisiä kokouksia.\n3.6.2020 klo 14.44päivitetty 4.6.2020 klo 08.46\nKainuun soten johtajan ja hallituksen luottamus joutuvat arvioitavaksi, mutta se on koronakeväänä vienyt tavallista enemmän aikaa. Arkistokuva Kainuun uudesta sairaalasta. Timo Sihvonen / Yle\nKainuun soten päätöksenteko on ollut käytännössä halvaantuneena kolme kuukautta. Kevään aikana ei ole voitu kokoontua etänä, koska valtuutetuilla ei ole digitaitoja ja moni kuuluu riskiryhmään.\nKainuun soten jäsenkunnat ilmaisivat epäluottamuksen Kainuun soten johtoa ja erityisesti sote-kuntayhtymän johtaja Maire Ahopeltoa kohtaan jo viime syksynä.\nKainuun sote-kuntayhtymän johtaja Maire Ahopelto.Elisa Kinnunen / Yle\nLuottamuspulaan liittyen päätöksiä piti tehdä yhtymävaltuuston kokouksessa toukokuussa, mutta koronaepidemia muutti suunnitelmia.\nKuntaliiton sosiaali- ja terveysasioista vastaava johtaja Tarja Myllärisen mukaan edellä kuvattu tilanne ei ole mitenkään tavaton.\n– Tämä digiloikka yllätti kaikki, sillä normaalioloissa ei ole tarvinnut kiinnittää huomiota digiasioihin. Osa kunnista oli varautunut sähköisiin kokouksiin, osa ei.\nMyllärinen kertoo, että osassa Suomen kunnissa on istuttu kokouksissa huolehtien turvaväleistä.\nKunta on voinut itse päättää, ottaako se käyttöön sähköisiä kokouksia tai sähköistä päätöksentekoa. Kunnan on kuitenkin pitänyt hallintosäännöissä varautua sähköisen kokouksen mahdollisuuteen (siirryt toiseen palveluun) (Kuntaliitto).\n– Monessa kunnassa se ei ole ollut mahdollista, ja hallintosääntöä on jouduttu muuttamaan, Myllärinen kertoo.\nKoronakevät on ollut näytönpaikka\nDigitaitoja on Kainuussa nyt harjoiteltu, ja luottamuspulasta on tarkoitus kokoontua päättämään 17. kesäkuuta niin sanotulla hybridimallilla. Valtuuston jäsenet on samassa tilassa fyysisesti, mutta virkamiehet etäyhteydellä.\n– Koronakevät on ollut erittäin hyvä harjoitus. Yhteisiä Skype-kokouksia on järjestetty, ja ne ovat toimineet pääsääntöisesti hyvin. Tästä pitää ottaa hyvät puolet mukaan, kun sote-keskuksia ja palveluverkkosuunnittelua lähdetään kunnolla tekemään, sanoo Kainuun soten yhtymävaltuuston puheenjohtaja Osmo Polvinen.\nPolvinen kokee, että vanhojen kokouskäytäntöjen tulisi olla myös mukana, jotta ihmiset voivat tavata kasvotusten.\nSotejohdon luottamuskysymys on ollut koronan aikana taka-alalla, eikä siitä ole Polvisen mukaan keskusteltu. Valtuuston puheenjohtaja ei usko, että siitä oli haittaa, koska hänelle sellaista viestiä ei ole tullut.\nPolvinen kuitenkin myöntää, että poikkeuksellinen kevät on ollut soten johdolle osaltaan näytönpaikka.\nKainuun soten yhtymävaltuuston puheenjohtaja Osmo Polvinen uskoo, että sähköinen päätöksenteko voidaan oppia Kainuun sotessa.\nDigitaitojen uupumisen lisäksi, luottamuspula kunnissa ei ole mitenkään poikkeuksellista.\n– Enemmän näitä on kunnissa, ei niinkään kuntayhtymissä. Viime vuosina niitä on ollut useita, kertoo Kuntaliiton sosiaali- ja terveysasioista vastaava johtaja Tarja Myllärinen.\nLuottamuspula voi kummuta vaikkapa yksittäisen henkilön vuorovaikutuskyvyn puutteesta, mutta myös kunnan heikko talous voi henkilöityä esimerkiksi kunnanjohtajaan.\nKainuussa luottamuspulan taustalla on pidempiaikainen epäluottamus sotejohdon kykyyn saada muutoksia aikaan Kainuun soten toiminnassa.\nJuttua korjattu 4.6 klo 8.46: Kuntaliiton sosiaali- ja terveysasioista vastaava johtaja on Tarja Myllärinen, ei Mylläri kuten jutussa aiemmin kerrottiin.\nsosiaali- ja terveyspalvelutsosiaali- ja terveyshallintokuntayhtymätKotimaaKainuukunnanvaltuustotkunnatKuntauudistuskuntapolitiikkaaluehallinto", "timestamp": "2020-07-04T00:39:34Z", "url": "https://yle.fi/uutiset/3-11379212"}