{"text": "Arkisto | SMULY\nMusiikkilääketieteen päivä 2019 Kuopiossa\nSavonia-ammattikorkeakoulun Musiikin ja tanssin yksikkö, Kuopion Konservatorio ja Taideyliopiston Sibelius-Akatemian Kuopion yksikkö järjestivät yhteistyössä Suomen Musiikkilääketieteen Yhdistyksen kanssa vuosittaisen Musiikkilääketieteen päivän Kuopion Musiikkikeskuksen kamarimusiikkisalissa 5.10.2019.\nOhjelma koostui asiantuntijapuheenvuoroista liittyen muusikon aistiterveyteen, nuorten musiikinharrastajien ergonomiaan, fyysisen harjoittelun ja musiikin yhteyksiin sekä digitaaliseen terveyteen. Luennoimassa olivat mm. musiikkifysioterapeutti Markku Riihinen, Kuopion liikuntalääketieteen tutkimuslaitoksen ylilääkäri Kai Savonen sekä Savonia-ammattikorkeakoulun fysioterapian lehtori Anu Kinnunen, ft, TtM.\nOsa asiantuntijapuheenvuorojen esitysdioista löytyy Jäsensivuilta. Kirjaudu jäsensivuille omalla sähköpostiosoitteellasi ja valitsemallasi salasanalla.\nMusiikkilääketieteen palkinto 2019\nMusiikkilääketieteen palkinto 2019 myönnettiin Sibelius-Akatemian viulumusiikin professori Réka Szilvaylle.\nTässä palkitun terveiset:\n\"Musiikki ja ihmiskehon liike on aina kiinnostanut minua, ja siksi olenkin erityisen onnellinen saadessani yhdistää näitä Sibelius-Akatemian viulumusiikin professorin työssäni. Lukuisten omien loukkaantumisten seurauksena ja niistä kuntoutuneena olen saanut korvaamatonta apua Suomen musiikkilääketieteen johtavilta asiantuntijoilta. Yhteistyössä OMT-ft, musiikkifysioterapeutti Satu Palon kanssa olemme vuodesta 2011 lähtien pitäneet Sibelius-Akatemian viulun- ja alttoviulunsoiton opiskelijoille vuosittain toteutuvaa moniammatillista Viulistiklinikka-opintojaksoa luentojen ja yksilöllisten kontaktituntien merkeissä. Tavoitteena opintojaksolla on löytää tasapainoinen ja taloudellinen soittoasento mm. syvien tukilihasten, nivelten keskiasennon ja painovoiman käytön hyödyntämisen kautta. Edelleen ihmeissäni palkinnon myöntämisestä, sydämellinen kiitos!\"\nRéka Szilvay on konsertoinut sekä solistina että kamarimuusikkona eri puolilla maailmaa. Szilvay on tehnyt myös radio- ja televisionauhoituksia monessa Euroopan maassa ja julkaissut kaksi levyä. Helsingissä syntynyt Réka Szilvay on opiskellut viulunsoittoa ensin Itä-Helsingin Musiikkiopistossa isänsä Géza Szilvayn ohjauksessa ja sittemmin Sibelius-Akatemiassa professori Tuomas Haapasen johdolla ja 1992-98 Wienin musiikkikorkeakoulussa opettajanaan professori Gerhard Schulz. Vuonna 2006 Réka Szilvay nimitettiin viulunsoiton professoriksi Sibelius-Akatemiaan.", "timestamp": "2020-07-14T06:28:00Z", "url": "https://www.smuly.fi/arkisto/"}