{"text": "Parempi myöhään kuin ei milloinkaan! - Vaapukan käsityöpussi - Vuodatus.net\nViimeinkin sain keräiltyä ufoni esiin. Osa piileskeli ovelasti vintillä ja jotkin olivat kulkeutuneet mökille saakka. Enpä muistanutkaan kuinka paljon olen juttuja jättänyt kesken. Löysinpä vielä 5 suurta muovikassillista lankojakin, joiden olemassa olon olen tyystin unohtanut.\nAloitetaanpa sitten ufojen luokittelu tuoreimmasta päästä.\nUfot nro 1, 2, 3 ja 4 vasemmalta oikealle.\n1. Ponchon /huivin tekele pinkistä Sirdar Dunesta kuuluu tämän keväisiin tulokkaisiin. Alunperin tästä piti tulla kesätoppi, mutta koska lanka on puhdasta polyakryylia, en todellakaan halua tätä vaatekappaletta pitää lähinnä ihoa. Ehkäpä tästä voisi sietää ponchon tai huivin. Toinen ufoutumiseen vaikuttava tekijä on neuleen mitoitus- neule venyy ja paukkuu joka suuntaan, joten ehkäpä vielä kerran puran tämän ja aloitan alusta. Olen varmaan ollut järjiltäni ostaessani tämän langan pari vuotta sitten?!\n2. Viime postauksessani haaveilin unelmanpehmeistä bambupaidoista ja sitä tämä seuraava ufo ei taatusti ole. Viime keväänä taisin aloittaa neulomaan tätä toppia Almedahlin Lin garnista. Neuletta pistellään menemään 5,5 mm puikoilla, joten mitenkään kevyemmästä päästä tämä toppi ei olisi. Lisäksi lanka on suunnilleen yhtä pehmoista kuin säkkikangas, joten ei tästä taida toppia tulla. Suunnitelma nro 2 on neuloa tästä jonkinmoinen kesäjakku, mutta riittääkö siihen lanka...\n3. Palmikkosukat Regian bambulangasta aloitin toukokuussa. Lanka on kovaa ja kirjavaa, eikä mallikaan enää innosta. Toisesta sukasta puuttuisi enää terä.\n4. Kirjoneulelapaset norjalaiseen tyyliin. Ohuesta langasta huolimatta lapaset ovat todella leveät. Tämän neuleen puikot olen tarvinnut johonkin muuhun työhön, joten tämä on jäänyt tauolle viime joulun lahjapajasta. Tuleehan se joulu tänäkin vuonna!\n5. Keväällä aloitettu punainen neuletakki Novitan Isoveljestä. Hihojen leveimmässä kohdassa edelleen kitkutellaan mielessä kalvava epäilys raglan-kavennusten sopivuudesta.\n6. Pari vuotta vanha pusero Novitan Maxista. Tässä jutussa ei ole muuta vikaa kuin se, että siihen tarkoitetut langat ovat menneet hukkaan. Ei aavistustakaan missä ne voisivat olla. Etukappale on valmis ja jonkin verran olen neulonut takakappaletta. Hihat puuttuvat. Täytyy kai viimeinkin järjestää suuretsinnät ja vinttikomeroiden siivous lankojen löytämiseksi.\n7. Vuoden täyttänyt raitaneule Isosiskolle. Pitäisi päättää millaisen kaula-aukon ja hihat tähän sompailee ja ehkäpä mitata mahtuuko neiti enää tähän.\n8. Vaaleankeltainen kesäneule pyöröpuikoilla Novitan Miamista. Käsiala aivan kauhea eikä kuviokaan innosta. Todennäköisesti liian pieni minulle tätä nykyä, joten tuomio on - purkuun!\n9. Neulehame Novitan Mayasta pyöröpuikoilla. Tästä langasta olen neulonut joskus puseron ja loppu lanka näyttää riittävän vain minihamoseen. Ei innosta - purkuun vaan!\n10. Kananpojankeltainen villis Novitan Brushista. Kaamea väri, paakkunen lanka ja laatikkomainen malli ei enää iske. Purkuun!\nLuulin jo löytäneeni kaikki ufoni kun nämä sukelsivat esiin.\n11. Ensimmäinen ufoni suoraan 80-luvulta. Sininen tekokuitulanka nimeltä Fantasy ja helmineuleinen jakku. Näköjään olen purkanut tämän jo kertaalleen ja aloittanut uudelleen. Taidanpa purkaa taas ja koettaa keksiä langalle uuden käyttötarkoituksen.\nUfot nro 12-16 vasemmalta oikealle. Suurin osa näistä aloituksista on -80-90-lukujen vaihteesta.\n12. Traktoripusero ja 13.raitasukat miehelleni. Ilmeisesti olen tuntenut tuolloin vetoa räikeisiin väreihin.\n14. Vaaleansininen puuvillaneule, joka nyt on auttamattomasti minulle liian pieni ja liian reikäinen pitovaatteeksi. Neulonko tämän tyttärelleni vai puranko, siinäpä vasta kysymys.\n15. Viuhkakuviollinen peite jämälangoista virkkaamalla. Mitäs tästä nyt sanoisi?\n16. Irene Usvasalo vaikutteinen neulomus kirjavista langoista jossa on efekteinä kirjavia tupsukoita. Olen sanaton.\n17. Joskus olen tykännyt tehdä näitä. Tosi tylsän pieniä alueita kutakin väriä, joten homma sujuu hitaasti. Toistaiseksi tämä on ollut tekeillä about 15 vuotta. Hohhoijaa!\n18. Ei voi olla totta, mitä täältäkin löytyy! Hihaton neulepusero Rondon Divasta ja kunnon kasari malli sekä vauvan kirjoneule. Eikö nämä jo lopu...\n19. Joskus olen ollut innostunut virkkauksesta. Joistakin töistä on lanka loppunut, joistakin innostus tekemiseen.\nHerää kysymys, olenko ikinä saanut mitään tehtyä valmiiksi asti? Ehkäpä yksi tai kaksi valmista työtä/yksi ufo on oikea suhde. Ei kai auta muu kuin kääriä hihat ja ryhtyä reippaasti vähentämään tätä ufolaumaa!\n3 Lähettänyt: Vaa65pukka - 15.6.2007 klo 18.56", "timestamp": "2019-08-18T19:24:47Z", "url": "https://vaa65pukka.vuodatus.net/lue/2007/06/parempi-myohaan-kuin-ei-milloinkaan"}