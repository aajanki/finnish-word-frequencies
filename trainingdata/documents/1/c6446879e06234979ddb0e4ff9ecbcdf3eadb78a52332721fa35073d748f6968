{"text": "Influenssarokote turvallinen - Uutinen - Fimea\nInfluenssarokote turvallinen\nRuotsin lääkelaitos Läkemedelsverket on julkaissut verkkosivuillaan (www.mpa.se) lehdistötiedotteen, koska Ruotsin tiedotusvälineissä on kerrottu kahden potilaan menehtyneen vuorokauden sisällä influenssarokotteesta. Ruotsin lääkevalvontaviranomaisten tekemien selvitysten perusteella on erittäin epätodennäköistä, että nämä tapaukset johtuisivat rokotteesta.\nInfluenssarokote on tehokkain tapa ehkäistä influenssaviruksen aiheuttamaa infektiota. Vanhuksilla ja riskiryhmiin kuuluvilla (esim. kroonista sydän- tai verisuonisairautta, keuhko- tai munuaissairautta tai diabetesta sairastavat) tämä tauti voi olla vakava ja lisätä sairaalahoidon tarvetta ja kuolleisuutta. Kansanterveyslaitos (KTL) suosittelee rokotusta lääketieteellisille riskiryhmille ja vuodesta 2002 lähtien myös kaikille 65-vuotta täyttäneille. Nämä henkilöt saavat rokotteen maksuttomasti.\nInfluenssarokotus ei yleensä aiheuta haittavaikutuksia. Voimakkaita allergisia reaktioita on ilmennyt eritäin harvoin. Lääkelaitoksen haittavaikutusrekisteriin ei ole ilmoitettu yhtään influenssarokotteeseen liittyvää kuolemantapausta. Vuonna 2002 influenssarokotteita myytiin Suomessa yli 750 000 annosta.\nMyös KTL on tiedottanut asiasta verkkosivuillaan www.ktl.fi.\nErkki Palva, professori, osastopäällikkö, puh. (09) 47334 288,\nMarja-Leena Nurminen, ylilääkäri, puh. (09) 47334 294 ja\nJaana Joensuu, ylilääkäri, puh. (09) 47334 268.", "timestamp": "2018-03-22T11:44:22Z", "url": "http://www.fimea.fi/-/influenssarokote-turvallinen"}