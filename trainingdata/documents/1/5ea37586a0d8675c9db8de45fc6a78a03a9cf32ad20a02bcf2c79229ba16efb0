{"text": "Tutkimus: Viruksen muuntautuminen teki ebolasta entistä tappavamman - Ulkomaat - Helsingin Sanomat\nTutkimus: Viruksen muuntautuminen teki ebolasta entistä tappavamman\nTutkimuksen mukaan mutaatio jopa nelinkertaisti viruksen tarttuvuuden Länsi-Afrikassa vuonna 2014 puhjenneen epidemian aikana.\nEbolan uhria kuljetettiin haudattavaksi Freetownissa Sierra Leonessa vuoden 2014 joulukuussa. (KUVA: BAZ RATNER Reuters)\nJulkaistu: 3.11.2016 20:58\nToistaiseksi laajin ebolaepidemia pääsi leviämään ennennäkemättömän tappavaksi Länsi-Afrikassa vuosina 2013–2016 ainakin osin viruksen muuntautumiskyvyn takia, osoittavat Britanniassa ja Yhdysvalloissa tehdyt yliopistotutkimukset.\nAsiasta uutisoivat brittiläinen uutiskanava BBChttp://www.bbc.com/news/health-37859263 ja The New York Times http://www.nytimes.com/2016/11/04/science/ebola-evolution-african-epidemic.html?_r=1 -lehti. Tutkimukset julkaistiin torstaina Cell-tiedelehdessähttp://www.cell.com/fulltext/S0092-8674(16)31397-6.\nKahden tutkijaryhmän mukaan ebolavirus muuntautui siten, että se pystyi entistä paremmin tunkeutumaan ihmissolun sisälle. Muuntautuneen viruksen sairastuttamat ihmiset kuolivat tautiin todennäköisemmin kuin ne, jotka olivat saaneet alkuperäisen viruksen.\nNottinghamin ja Massachusettsin yliopistojen tutkijat analysoivat lähes kahdentuhannen virusnäytteen geneettiset koodit. He havaitsivat viruksen pinnassa muutoksen, jonka ansiosta virus pystyi kiinnittymään ihmissoluun entistä helpommin.\n”Mutaation seurauksena viruksesta tulee entistä tarttuvampi”, Massachusettsin yliopiston professori Jeremy Luban http://www.hs.fi/haku/?search-term=jeremy+lubantoteaa BBC:lle.\nHänen mukaansa mutaatio tapahtui viimeisimmän epidemian varsin aikaisessa vaiheessa.\n”Ehkä kolmessa tai neljässä kuukaudessa.”\nTutkimuksen mukaan mutaatio jopa nelinkertaisti viruksen tarttuvuuden.\n”Uudessa ympäristössä virus yrittää mukautua siihen”, selvittää Nottinghamin yliopiston professori Jonathan Ball http://www.hs.fi/haku/?search-term=jonathan+ball BBC:lle.\nVuosina 2014 ja 2015 Guineassa, Liberiassa ja Sierra Leonessa puhjennut epidemia tappoi yli 11 300 ihmistä. Tartunnan sai kolmessa maassa yhteensä 28 600 asukasta.\nVirus levisi vain muutamassa kuukaudessa laajemmalle alueelle koskaan aiemmin.\nSamalla, kun muuntautuneen viruksen oli entistä helpompi tartuttaa ihminen, viruksen kyky sairastuttaa sen luonnollinen isäntä hedelmälepakko heikkeni, tutkijat kertovat.", "timestamp": "2017-08-17T07:13:19Z", "url": "http://www.hs.fi/ulkomaat/art-2000002928648.html"}